---
title: Scéna druhá
contentType: drama
---

<section>

_Padova. – Před domem Baptistovým._

_(Vystoupí TRANIO a HORTENSIO.)_

**TRANIO:** Je možno, Licio, že slečna Bianka  
miluje kohos nad Lucentia?  
To věru se mnou hraje podivně.

**HORTENSIO:** Bych přesvědčil vás o tom, co jsem řek,  
sem odstupte a slyšte, jak ji učí.

_(Odstoupí do pozadí.)_

_(Vystoupí BIANKA a LUCENTIO.)_

**LUCENTIO:** Jak, slečno, daří se vám ve čtení?

**BIANKA:** Dřív, pane, povězte, co čtete vy?

**LUCENTIO:** Já přiznám se, čtu v lásky umění.

**BIANKA:** Kéž v něm se, pane, mistrem stanete!

**LUCENTIO:** Až paní mého srdce budete.

_(Přejdou.)_

**HORTENSIO:** Ta věru utěšeně prospívá! –  
A teď mi, prosím vás, jen povězte,  
jak moh jste přísahat, že vaše Bianka  
má v světě ráda jen Lucentia?

**TRANIO:** Ó klamná lásko, ženy nestálé!  
Říkám ti, Licio, – toť podivné.

**HORTENSIO:** Již nemylte se, nejsem Licio  
a nejsem hudebník, jak zdám se být;  
dél nechci žíti v tomto přestroji  
to pro ženu, jež nechá šlechtice  
a takého se drží otrapy.  
Hortensio jest moje pravé jméno.

**TRANIO:** Já slýchal, signore Hortensio,  
jak oddaně jste Bianku miloval,  
a teď když vidím na své vlastní oči,  
jak lehké mysli jest, já s vámi chci  
když souhlasíte, pane, – na věky  
se Bianky odříci a lásky k ní.

**HORTENSIO:** Jen vizte, jak se kroutí, zobkují!  
Zde ruka, signore Lucentio,  
a pevně slibuji, že nikdy již  
se ucházeti o ni nebudu;  
však odříkám se jí co nehodné  
té přízně veškeré, již kdykoliv  
jsem dřív a vroucně tak jí věnoval.

**TRANIO:** A nepokrytě přísahám i já,  
že nevezmu si ji, byť prosila.  
Fi! hleďte, jak se miliskuje s ním!

**HORTENSIO:** Kéž zřek se jí, krom jeho, celý svět!  
Já, abych jistě splnil přísahu,  
si vezmu hezkou vdovu bohatou,  
to do tří dnů; neb milovala mne  
jak já tu mrzkou, pyšnou obludu.  
A tak se mějte dobře, signore!  
Žen úlisnost a dívčí krásné oči  
mne neobloudí víc. Tak loučím se  
a věrně dostojím své přísaze.

_(Odejde Hortensio.)_

_(LUCENTIO a BIANKA vystoupí do popředí.)_

**TRANIO:** Teď, slečno Bianko, ať vám vzkvétá blaho  
ve všem, co v lásce milencům je draho!  
Já dopadl vás, milé srdéčko;  
s Hortensiem jsme odřekli se vás.

**BIANKA:** To žert jen. Vy jste se mne odřekli?

**TRANIO:** Tak jest.

**LUCENTIO:** A s krku máme Licia.

**TRANIO:** Ten vezme sobě vdovu veselou  
a za den bude přípověd i svatba.

**BIANKA:** Bůh dej mu štěstí!

**TRANIO:** A on ji zkrotí.

**BIANKA:** Řek to, Tranio?

**TRANIO:** Ba řek – má na to krotitelskou školu.

**BIANKA:** Že krotitelskou? Jest taková škola?

**TRANIO:** Ó, jest, Petruchio tam řiditel.  
Ten naučí vás do poslední nitky,  
jak zkrotit žínku zlou a jazyk břitký.

_(Přiběhne BIONDELLO.)_

**BIONDELLO:** Ó pane, pane, čekal jsem tak dlouho,  
že znaven jsem jak pes; leč konečně  
jsem přece postřeh sestupovat s hor  
starého anděla, jenž bude vhod.

**TRANIO:** Kdo to, Biondello?

**BIONDELLO:** Jakýs obchodník  
neb školomet, já nevím, co je zač.  
Leč oděv, chůzi, tvář má dřevěnou  
a jistě jako otec vypadá.

**LUCENTIO:** A k čemu, Tranio, ten člověk nám?

**TRANIO:** Bude-li jenom lehkověrný dost,  
by uvěřil, co já mu nakukám,  
Vincentia nám tady zahraje  
a Baptistovi onen úpis dá,  
jak byl by opravdu Vincentiem.  
Odveďte dívku, sám s ním promluvím.

_(Odejde Lucentio a Bianka. – Vystoupí ŠKOLOMET.)_

**ŠKOLOMET:** Bůh s vámi, pane!

**TRANIO:** S vámi, pane, též!  
Jste vítán tady. – Cestujete dál,  
anebo u nás končí vaše pouť?

**ŠKOLOMET:** Zde, pane, na týden anebo dva;  
však potom zase dále do Říma,  
pak do Tripole, Bůh-li zdraví dá.

**TRANIO:** A jaký krajan, prosím?

**ŠKOLOMET:** Z Mantovy.

**TRANIO:** Z Mantovy, pane? – Pak vám pomoz Bůh!  
Sem do Padovy! – Život vydat všanc!

**ŠKOLOMET:** Můj život, pane? Jak? – Toť ukrutné!

**TRANIO:** Pro každého, kdo přijde z Mantovy  
sem do Padovy, znamená to smrt.  
Nevíte proč? – Jsouť vaše koráby  
teď jaty v Benátkách a vévoda  
neb s vaším vévodou má právě spor –,  
to veřejně dal všude prohlásit.  
Toť podivné – však vy jste přišel teď,  
sic byl byste to musil uslyšet!

**ŠKOLOMET:** Ó běda, pane, – toť je hůř než zle!  
Neb z Florencie směnky přináším  
a vyměnit je musím v Padově.

**TRANIO:** Nuž, pane, abych se vám zavděčil,  
rád skutkem vám i radou přispěji.  
Dřív ale povězte, byl jste kdy v Pise?

**ŠKOLOMET:** Aj, v Pise, pane, často býval jsem,  
v Pise, jež slyne vzácným občanstvem.

**TRANIO:** A znáte jakéhos Vincentia?

**ŠKOLOMET:** Jej neznám, ale slýchával jsem o něm;  
toť kupec přenesmírně bohatý.

**TRANIO:** Toť otec můj, i abych pravdu řek,  
jest ve tváři vám trochu podoben.

**BIONDELLO** _(stranou)_**:** Tak asi jablko jak ústřici.

**TRANIO:** Bych v tísni té vám život zachránil,  
chci kvůli němu být vám úslužným.  
A z vašich sudeb není nejhorší,  
že tak jste podoben Vincentiovi.  
Tož jméno jeho za své přijmete  
i důvěru, jež k němu pojí se,  
a přátelsky můj dům vás pohostí.  
Jen buďte ve všem tak, jak žádoucno.  
Nuž, rozumíte, pane? Zůstane  
pak při tom, dokud všechny věci své  
si v městě našem neobstaráte.  
To, jest-li vhod, jen račte přijmouti.

**ŠKOLOMET:** Ó pane, vhod! A na věky vám vděčen  
chci za svůj život být a svobodu.

**TRANIO:** Již tedy pojďte všechno zařídit.  
A mimochodem ještě vězte jen,  
že každý den zde otce očekávám,  
by podepsal mi smlouvu svatební,  
to s dcerou jakéhosi Baptisty.  
Vše další povím vám, teď pojďte, pane,  
se převléci, jak sluší na váš stav.

_(Odejdou.)_

</section>
