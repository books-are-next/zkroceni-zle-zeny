---
title: Scéna druhá
contentType: prose
---

<section>

_Ložnice v domě lordově._

_(SLY ve skvostném nočním županu obklopen sloužícími. Někteří s oděvy, jiní s umyvadlem, konvicí a jiným nářadím.)_

_(Vystoupí LORD převlečen za sloužícího.)_

SLY: Pro milost boží, džbánek piva sem!

PRVNÍ SLOUŽÍCÍ: Chce Vaše Milost pohár sektu snad?

DRUHÝ SLOUŽÍCÍ: Či milostpán chce závar ochutnat?

TŘETÍ SLOUŽÍCÍ: Kterýže oblek ráčíte dnes vzít?

SLY: Já jsem Kryštof Sly; neříkejte mi ani milostpane, ani Vaše Milosti. Co živ jsem nepil sektu, a chcete-li mi dát něco zavařeného, dejte mi naloženou hovězinu. A jaký oblek chci, se mne ani neptejte, neboť nemám více kazajek než hřbetů, více punčoch než noh, více střevíců než chodidel; ba někdy mívám více chodidel než střevíců, anebo jen takové střevíce, že mi svrchkem palce prolézají.

LORD: Té klamné nálady vás nebe zbav!  
ó, že tak mocný, urozený muž,  
tak statky nadán, vysoko tak ctěn,  
tak zkaleným je duchem oblouzen!

SLY: Jak, chcete ze mne blázna udělat? Cože, nejsem já Kryštof Sly, syn starého Slye z Burtonheathu? Kramář rodem, vochličkář vychováním, proměnou medvědář a teď svým nynějším řemeslem kotlář? Zeptejte se Mariany Hacketovy, tlusté hospodské z Wincotu, zdali ta mne nezná! Nevisím-li u ní čtrnácti denáry jen za pivo, tedy mne pověste jako nejprolhanějšího darebu v křesťanstvu. Co – nejsem smyslů zbaven? – Zde –

PRVNÍ SLOUŽÍCÍ: Ó, proto truchlí vaše vzácná choť.

DRUHÝ SLOUŽÍCÍ: Ó, proto vaši sluzi klesají.

LORD: A pokrevní se vyhýbají domu,  
jak štváni dál tím divným šílenstvím.  
Ó vzácný pane, vzpomeň na svůj rod  
a staré myšlenky své povolej  
zpět z vyhnanství a zapuď od sebe  
ty ohyzdné a nízkorodé sny.  
Viz, jak tvá čeleď kolem tebe dlí,  
k tvé službě každý hotov na tvůj kyn.  
Chceš hudbu? Slyš! To Apoll hraje sám

_(Hudba.)_

a v klecích pěje dvacet slavíků.  
Chceš spat? My na lůžko tě donesem  
víc luzné, měkčí svůdné postele,  
jež vystrojena Semiramidě.  
Chceš vyjít? Cestu kvítím posypem;  
chceš koňmo ven? – Hned oře předvedem,  
jichž ústroj zlatém, perlami se skví.  
Rád poluješ? Máš sokoly, jež vzlétnou  
nad ranní skřivánky. – Neb na hon chceš?  
Tvým psům báň nebes bude odpovídat  
a dutá země plesnou ozvěnou.

PRVNÍ SLOUŽÍCÍ: Libo-li štvaní? Chrty bystré máš  
jak jelen v skoku, rychlejší než srn.

DRUHÝ SLOUŽÍCÍ: Máš malby rád? My přineseme hned  
Adonise u čerstvé bystřiny  
a Cythereu skrytou v rákosí,  
jež zdá se hrát a kývat jejím dechem  
jak vlavé sítí s větrem laškuje.

LORD: My ukážem ti Io panenskou,  
jak byla obelstěna, zchvácena;  
vše zobrazeno malbou živě tak,  
jak ve skutečnosti se událo.

DRUHÝ SLOUŽÍCÍ: Či bludnou Dafne, v lese trnitém  
jak nohy zraňuje, že přísahal  
by člověk, opravdu že krvácí,  
a truchlý Apoll nad tím pohledem  
se musí rozplakat; – tak mistrovsky  
ta krev a slzy malovány jsou.

LORD: Tys velmožem a nic než velmožem,  
ty paní máš, jež krásou vyniká  
nad každou ženu těchto chabých dob.

PRVNÍ SLOUŽÍCÍ: A než ty slzy, kterých prolila  
jen pro tebe, jak proudy závistné  
jí zaplavily tváře milostné,  
tvor nejkrásnější byla na světě;  
a dodnes před žádným si nezadá.

SLY: Jsem velmožem a takou paní mám?  
Anebo sním, neb snil jsem dosavad?  
Vždyť nespím, vidím, slyším, hovořím  
a cítím libé vůně, jemný kment. –  
Na mou tě duši, vskutku velmož jsem  
a nejsem kotlář ani Kryštof Sly. –  
Nuž, uvedte nám choť před naši tvář  
a ještě jednou korbel piva sem!

DRUHÝ SLOUŽÍCÍ: Chce Vaše Vznešenost si umýt ruce?

_(Sloužící přinášejí konvici, umyvadlo a ručník.)_

Ó, jak se radujem, když vidíme,  
že vaše vědomí se navrací.  
Ó že zas jednou vidíte, co jste!  
Za těchto patnáct let jste ve snách byl  
a procitna jste bděl, jak byste spal.

SLY: Těch patnáct let! Hm – řádné schrupnutí.  
A nemluvil jsem po celý ten čas?

PRVNÍ SLOUŽÍCÍ: Ó pane, tak, leč samou prázdnou řeč,  
neb ač jste ležel v této krásné síni,  
řec říkal jste, že vyhodili vás;  
a potom nadával jste hospodské  
a hrozil udati ji u soudu,  
že do kamenných džbánů nalévá  
ne do cejchované nádoby;  
též volával jste Cilku Hacketovu.

SLY: Žeť, služku oné ženské z hospody.

TŘETÍ SLOUŽÍCÍ: Aj, pane, žádných hospod neznáte  
ni služky takové a nikoho  
z těch vsechněch lidí, co jste jmenoval,  
ať Štěpán Sly, ať starý Janek Naps,  
či Petr Turf a Jindra Pimpernell  
a dvacet jiných jmen a lidiček  
těm podobných, jichž nikdy nebylo  
a jakých nikdy člověk nespatřil.

SLY: Nu, bohudíky, že mi lépe jest!

VŠICHNI: Amen.

SLY: Dík tobě, škodou ti to nebude.

_(Vystoupí PANOŠ, přestrojen za dámu, s DRUŽINOU.)_

PANOŠ: Kterak se daří vznešenému choti?

SLY: Mně dobře, věru, je zde veselo.  
Kde jest má žena?

PANOŠ: Zde, vzácný pane. Co jí ráčíš chtít?

SLY: Jste žena má a nezvete mne mužem?  
Ať moji lidé říkají mi pán,  
vám jsem – váš starý.

PANOŠ: Můj muži a můj pane, choti můj,  
jsem ve vší poslušnosti vaše choť.

SLY: To dobře vím. – Jakže jí říkat mám?

LORD: Madam.

SLY: Alice madam nebo Žanka madam?

LORD: Madam, víc nic; tak panstvo říká choti.

SLY: Nu, madam ženo, povídají zde,  
že snil a spal jsem patnáct let neb víc.

PANOŠ: Tak jest, a mně se třicet zdá to let,  
tak vyhoštěné z lůžka vašeho.

SLY: Toť dlouho. – Nechte o samotě nás.  
Madam, teď svlečte se a pojďte spat.

PANOŠ: Ach, prosím, pane třikrát vznešený,  
noc poshovte mi ještě nebo dvě,  
a nelze-li, než slunce zapadne;  
neb lékaři mi uložili zvlášť,  
abyste opět v nemoc neupad,  
bych vaše lůžko ještě nesdílela;  
ten důvod tuším jest mi omluvou.

SLY: Když tomu tak, madam, – ačkoliv jest mi za těžko čekat tak dlouho. Ale nerad bych opět upadl do svého blouznění; počkám tedy, tělu a krvi vzdor.

_(Vystoupí SLOUŽÍCÍ.)_

SLOUŽÍCÍ: Můj pane, vaši herci doslechli  
o vašem ozdravění; přišli sem  
vám komedii zahrát veselou,  
neb za vhodné to mají lékaři,  
an smutek přílišný vám srazil krev  
a tesklivost je kojnou šílenství.  
Tož radí, byste vyslechl tu hru  
a oddal mysl žertu, veselí,  
jež zapuzuje strastí na tisíc  
a prodlužuje život.

SLY: Ano, to chci; ať si to hrajou. Není ta komedie nějaká vánoční švanda nebo tak něco na provaze?

PANOŠ: Ne, dobrý pane, je to hezčí látka.

SLY: Jakže, příze domácí?

PANOŠ: Je to tak nějaký příběh.

SLY: Dobrá, podíváme se na to. Pojďte, madam ženo, posaďte se vedle mne; i ať se šine svět! Všaktě mladší nebudem!

_(Usednou. - Tuš.)_

</section>
