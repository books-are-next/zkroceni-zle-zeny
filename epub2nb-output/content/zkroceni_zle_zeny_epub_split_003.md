---
title: PŘEDEHRA
contentType: drama
---

<section>

## Scéna první

_Před hospodou na pláni._

_(Vystoupí HOSPODSKÁ a SLY.)_

**SLY:** Na mou duši, že vám nabančím.

**HOSPODSKÁ:** Do klad s tebou, ty taškáři!

**SLY:** Vy jste holota. Slyové nejsou taškáři. Podívejte se do kronik; my jsme přišli do země s Richardem Podmanitelem. Protož, _paucas pallabris_; ať se šine svět! Hybaj!

**HOSPODSKÁ:** Vy tedy nezaplatíte za ty sklenice, co jste rozbil?

**SLY:** Ne, ani haléře. Jdiž svou cestou, praví Jeroným. Jdiž do své chladné postele a zahřej se.

**HOSPODSKÁ:** Vím, jak si pomohu. Musím si dojíti pro čtvrtníka.

_(Odejde.)_

**SLY:** Čtvrtník, pětník, devítník – já se mu zodpovím podle zákona. Ani na coul se nehnu, chlapče. Ať si přijde – a hezky po dobrém.

_(Lehne na zem a usne.)_

_(Lesní rohy. – Vystoupí LORD na honbě, MYSLIVCI a SLOUŽÍCÍ.)_

**LORD:** Mé psy mi, lovčí, dobře opatruj;  
je přehnán Slídník, zvíře ubohé,  
a Luka svaž s tou fenou halasnou.  
Zda neviděls, jak dobře znamenal  
kol plotu Stříbroň nejchladnější sled?  
Za dvacet liber nedám toho psa.

**PRVNÍ LOVČÍ:** Jest Belman, pane, zrovna dobrý tak;  
při sebemenší ztrátě vydával  
a dvakrát lapil vítr nejslabší;  
jej, věřte mi, za lepšího mám psa.

**LORD:** Tys blázen; – být jen Zvuk tak ochotný,  
jej cenil bych za tucet takových.  
Jen dobře nakrm je a hled jich všech;  
já zítra opět půjdu na honbu.

**PRVNÍ LOVČÍ:** Tak, pane, učiním.

**LORD:** Co to? Kdos mrtev nebo zpit? – Zda dýše?

**DRUHÝ LOVČÍ:** On dýše, pane, ale netopit  
mu pivo, na tom chladném lůžku zde  
by sotva asi moh tak pevně spát.

**LORD:** Ó zvíře netvorné! Jak vepř tu leží!  
Ó krutá smrti, jak jest ohyzdný  
a hnusný obraz tvůj! – S tím opilcem  
si něco nastrojím. – Co myslíte:  
jej do postele dopravit a dát  
mu hebké šaty, prsteny a k loži  
ta nejchutnější jídla přistavit,  
jej sluhy obklopit, až procitne, –  
zda žebrák ten by nezapomněl sebe?

**PRVNÍ LOVČÍ:** To, pane, ani jinak nemůž být.

**DRUHÝ LOVČÍ:** To byl by úžas proň, až vzbudí se!

**LORD:** Jak luzný sen či přelud bezcenný.  
Již vzhůru s ním a žert mi nezkazte.  
Do nejhezčího mého pokoje  
jej zlehka dopravte a rozvěste  
kol všechny moje svůdné obrazy;  
a teplou silicí mu napusťte  
tu hlavu špinavou a vykuřte  
vše vzácným dřevem, aby voněl byt.  
Též hudbu opatřte, až procitne,  
by sladce zvučela a nebesky.  
A promluví-li, hned jen přiskočte  
a s úctou pokornou se zeptejte:  
Co ráčí Vaše Milost poroučet?  
Ten umyvadlo nes mu stříbrné  
s růžovou vodou, kvítím sypané,  
ten konvici a třetí ručník zas  
a řekněte: Chce Vaše Milost snad  
si ruce ochladit? Kdos připraven  
buď s rouchem nádherným a otaž se,  
jakýže úbor chce dnes obléci?  
A jiný mluv mu o koních a psech;  
a řekněte, nad jeho chorobou  
že truchlí jeho choť, a namluvte mu,  
že blouzniv byl; – a řekne-li, že jest,  
hned odvěťte, že zdá se mu to jen,  
že není nic než velkomocný pán.  
To proveďte a všechno s mírností,  
a výborná to bude zábava,  
když pravá míra jen se udrží.

**PRVNÍ LOVČÍ:** Já, Vaše Milosti, vám slibuji,  
že úkol svůj tak dobře budem hrát,  
by podle naší pilné úsluhy  
se jenom za to měl, co řekneme.

**LORD:** Již tedy zvolna pozvedněte ho  
a do postele s ním a každý z vás  
chop své se úlohy, až vzbudí se.

_(Někteří odnášejí Slya. – Zazní trubka.)_

Jdi, podívej se, co to znamená. –  
Snad šlechtic nějaký, jenž na cestě  
má v úmyslu si odpočinout zde.

_(Vrátí se SLOUŽÍCÍ.)_

Nu což – kdo je to?

**SLOUŽÍCÍ:** Vaše Milosti,  
to herci, nabízejí služby své.

**LORD:** Ať přijdou.

_(Vystoupí herci.)_

Dobří lidé, vítám vás.

**HERCI:** My děkujeme Vaší Milosti.

**LORD:** Nechcete u mne zůstati dnes večer?

**HEREC:** Když ráčíte si našich služeb přát –

**LORD:** Z celého srdce. – Toho bracha znám,  
hrálť nejstaršího rolníkova synka.  
Té šlechtičně jsi pěkně dvořil se.  
Tvé jméno zapomněl jsem, úlohu  
však slušně, přirozeně provedls.

**HEREC:** To Vaše Milost Sota myslí as.

**LORD:** Máš pravdu. – Vskutku výborně jsi hrál.  
Nu zkrátka, přišli jste mi právě vhod,  
tím víc, že v mysli nějaký mám žert,  
kde vaše umění mi prospět může.  
Nějaký velmož chce vás vidět hrát,  
však nevím, zdali míru udržíte,  
a vidouce ten jeho divný mrav  
neb divadla až dosud nespatřil –,  
zda ke smíchu se strhnout nedáte.  
To urazí jej, neboť říkám vám,  
již pouhým úsměvem se rozhorlí.

**HEREC:** Strach, vzácný pane, o to nemějte,  
my dovedem se zdržet, kdyby byl  
i tatrmanem v světě největším.

**LORD:** Jdi, brachu, do jídelny provoď je  
a přátelsky je všecky vyčastuj;  
ať nic jim neschází, co dá můj dům.

_(Odejde sloužící s herci.)_

_(K jinému sluhovi.)_

Ty Bartoše, mé páže, zavolej  
a hleď, by za dámu se převlekl;  
tak v komnatu jej uveď k opilci  
a madam říkej mu a dvorný buď.  
Mou přízeň chce-li míti, řekni mu,  
by vybraným se choval způsobem,  
jak u vznešených paní vídal to,  
že chovají se ke svým manželům.  
Tak šetrně ať k opilci se má  
a něžným hlasem, hluboko se kloně,  
ať zeptá se: V čem libo, Milosti,  
by vaše choť a žena pokorná  
vám osvědčila poslušnost a lásku?  
A potom ať jej vroucně obejme  
a svůdně líbá, hlavu položiv  
mu na prsa, a slzy prolévá  
jak radostí, že urozený choť  
zas ozdravěl, jenž dvakrát sedm let  
za ohyzdného měl se žebráka.  
A nemá-li ten chlapec ženských vloh,  
by liják slzí spustil naručest,  
též cibule v tom dobře poslouží,  
jež v ubrousku se k očím přitlačí  
a mimoděk je k slzám rozvodní.  
To vše hleď opatřit co nejrychlej  
a pak ti řeknu, co máš dále činit.

_(Odejde sloužící.)_

Vím, že ten hoch si dobře osvojí  
vděk, chůzi, hlas a způsob šlechtičny,  
a toužím po tom již, bych uslyšel,  
jak chotěm zove toho opilce.  
A jak se moji lidé zdržovat  
as budou od smíchu, tak uctivě  
když budou sloužit tomu prosťáku!  
Jdu radit jim a moje přítomnost  
jich rozmar přitlumí, by nezbujněl;  
sic dojista by z míry vybočil.

_(Odejde.)_

</section>
