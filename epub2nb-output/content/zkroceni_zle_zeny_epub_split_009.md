---
title: Scéna druhá
contentType: prose
---

<section>

_Ulice. – Před domem Baptistovým._

_(Vystoupí BAPTISTA, GREMIO, TRANIO, KATEŘINA, BIANKA, LUCENTIO a DRUŽINA.)_

BAPTISTA _(k Traniovi)_: Lucentio, bylť určen dnešní den  
ke svatbě dcery mé s Petruchiem  
a o svém zeti neslyšíme nic.  
Co řeknou lidé? – Jaký bude smích,  
že není ženicha, když čeká kněz,  
by manželskému sňatku požehnal?  
Co vy říkáte naší potupě?

KATEŘINA: Jen moje potupa! Vždyť vidíte,  
jak nucena jsem svému srdci vzdor  
dát ruku ztřeštěnému hrubáku,  
jenž z vrtochu měl na námluvy spěch  
a ženit hodlá se, až bude kdy.  
Vždyť řekla jsem, že potrhlý to bloud,  
jenž ostré žerty skrývá v tupý mrav,  
aby mužem veselým byl zván,  
o tisíc žen se bude ucházet,  
den svatby určí, přátelí se, zve,  
ba na ohlášky dá – leč k oltáři  
jít nikdy nehodlá, kde přislíbil.  
Teď na ubohou Kateřinu svět  
si bude ukazovat: Pohleďte,  
toť žena zbrklého Petruchia,  
jen kdyby přijít chtěl a vzal si ji.

TRANIO: Jen trpělivost, dobrá Kateřino;  
a Baptisto, vy též. Já ručím vám,  
Petruchio má dobrý úmysl,  
ať cokoliv mu brání v slovu stát.  
Ač drsný, vím, že rozvážlivý jest,  
ač veselý, je naskrz poctivý.

KATEŘINA: A přec, kéž Kateřina nebyla  
jej nikdy spatřila!

_(Odejde plačíc, následována Biankou a sloužícími.)_

BAPTISTA: Já nemohu tě, dcero, kárati,  
že pláčeš teď; neb taká urážka  
by světce trýznila – což teprve  
tak popudlivou dívku jako ty.

_(Vystoupí BIONDELLO.)_

BIONDELLO: Pane, pane! Novina, stará novina a taková novina, že jste ji nikdy neslyšel.

BAPTISTA: Nová i stará, jak to může být?

BIONDELLO: Cožpak to není novina, když uslyšíte, že je Petruchio na cestě?

BAPTISTA: Přijel?

BIONDELLO: Ach, pane, nikoliv!

BAPTISTA: Co tedy?

BIONDELLO: Je na cestě.

BAPTISTA: A kdy bude zde?

BIONDELLO: Až bude stát, kde já, a uvidí vás tam.

TRANIO: Ale mluv přec, jaké jsou tvé staré noviny?

BIONDELLO: Inu tak! – Petruchio sem přichází v novém klobouku a starém kabátu. Má sešlé kalhoty, už třikrát obrácené, boty, které už sloužily za lucerny, jedna s přazkami a druhá šněrovaná; starý zrezavělý meč, kdes vytažený z městské zbrojnice s polámaným jílcem, utrženým řemenem a uraženým hrotem. – Jeho stržený kůň má na sobě staré, od molů prožrané sedlo a střemeny každý z jiné vsi; kromě toho má ozhřivku a na páteři bezpochyby zmechovatí. Má žábu v hubě, je prašivý, plný nálevek; je zchromlý nákolenicemi a zchvácen žloutenkou; nadobro zničen závratí a utýrán škrkavkami; zlomen v kříži a s vysedlými lopatkami; na přední nohy napadá. Udidlo má na jednu stranu zkřivené; a náhlavek ze skopovice, jenž neustálým přitahováním, aby kůň neklopýtnul, několikráte už prask a byl svázán na uzle. Podpasek je šestkrát nastaven a podocasník udělán ze sametu od nějakého ženského sedla, s dvěma začátečními písmenami dámského jména vybitými z nýtků a tu a tam protkanými motouzem. –

BAPTISTA: Kdo jede s ním?

BIONDELLO: Ó milostpane, jeho lokaj – navlas tak vystrojený jako jeho kůň. Na jedné noze tkanou punčochu a na druhé vlněnou holeň nataženou přes botu, lemovanou červenými a modrými stužkami; starý klobouk a za ním jako péro nějakou tisknutou milostnou písničku. Jářku obluda, učiněná obluda a nekřesťanský sloužící neb lokaj šlechticův.

TRANIO: Nějaký vrtoch zas jej k tomu měl,  
ač chodí často jenom v prostém šatu.

BAPTISTA: Jsem rád, že přichází, ať jakkoliv.

BIONDELLO: On ale nepřichází, pane.

BAPTISTA: Což neřek jsi, že jde?

BIONDELLO: Kdo? – Petruchio že jde?

BAPTISTA: Ano, že jde Petruchio.

BIONDELLO: Ne, pane, já povídám, že jde sem jeho kůň a jej má na hřbetě.

BAPTISTA: To přece jedno.

BIONDELLO: Ne, při svátém Jemy,  
vsadím na to penny,  
kůň když jezdcem veden,  
že jsou víc než jeden,  
a přec houf jich není.

_(Vystoupí PETRUCHIO a GRUMIO.)_

PETRUCHIO: Kde jsou ti šviháci a kdo je doma?

BAPTISTA: Jste vítán, pane můj, a dobře jdete.

PETRUCHIO: A přec ne dobře.

BAPTISTA: Nekulháte snad?

TRANIO: Ó nikoli; on jenom ustrojen  
tak dobře není, jak by sobě přál.

PETRUCHIO: I v lepších šatech vpadl bych sem tak. –  
Kde Katuška? – Kde je má nevěsta?  
Jak otci daří se? – Aj, panici,  
mně zdá se, že se nějak mračíte!  
Proč zevluje ta vzácná společnost,  
jak viděla by divné znamení,  
buď kometu neb zázrak nezvyklý?

BAPTISTA: Je známo vám, že máte svatbu dnes.  
Dřív teskno bylo nám, že nejdete,  
teď teskno, že jste nepřipraven tak.  
Fi! – pryč s tím šatem, hanbí to váš stav  
a v oku trn jest naší slavnosti.

TRANIO: A rcete, jaká důležitá věc  
vás od choti tak dlouho držela  
a sem vás vede nepodobna sobě?

PETRUCHIO: To nudno vyprávět a příkro slyšet –  
Dost, že jsem tady, abych splnil slib,  
ač nucen tu a tam se odchýlit.  
Vše, až jen pokdy bude, omluvím  
a doufám, že to uspokojí vás.  
Leč – kde je Katuška? – Už dlouho meškám,  
je k poledni, čas do kostela jít.

TRANIO: V tom šatu nechoďte k své nevěstě;  
v mém pokoji si vezměte šat můj.

PETRUCHIO: Já? – Ne – to věřte – tak ji navštívím.

BAPTISTA: Leč tak – přec myslím k sňatku nepůjdete?

PETRUCHIO: Ví Bůh, že navlas tak; – a řeči dost;  
mne vezme za muže a ne můj šat.  
To kdybych spravit moh, co na mne strhá,  
jak změnit mohu nuzný oděv ten,  
jí dobře bylo by a lépe mně.  
Však hle, já blázen, mařím s vámi čas,  
co pozdravit bych měl svou nevěstu  
a zpečetit svůj nárok polibkem.

_(Odejdou Petruchio, Grumio a Biondello.)_

TRANIO: Tím trhlým šatem něco zamýšlí  
a přemluvím jej, možno-li to bude,  
by k oltáři se jinak oblekl.

BAPTISTA: Jdu se tam podívat, jak skončí to.

_(Odejde Baptista, Gremio a sloužící.)_

TRANIO: Leč, pane, k její lásce nutno jest,  
by dobyli jsme přízně otcovy.  
A k tomu cíli, vzácný pane můj,  
jak už jsem řekl, musím zjednat muže  
– ať kohokoliv, na tom nesejde,  
neb k svému záměru ho vycvičím –  
jenž hráti bude nám Vincentia  
a v Padově zde vydá úpisy  
na větší ještě sumy, než jsem slíbil.  
Tak užijete v klidu naděje  
a dostanete Bianku s přivolením.

LUCENTIO: Jen kdyby soudruh můj, ten učitel,  
tak nestřeh sličné Bianky každý krok. –  
Bylo by nejlíp dát se tajně oddat.  
A potom celý svět ať řekne: Ne!  
Mým bude, co je mé – a světu vzdor.

TRANIO: To poznenáhla dobře promyslím  
a všech svých výhod pilně budem dbát.  
My přetrumfnem šedivce Grémia  
slídivého otce Minolu,  
Licia Šumaře, jenž láskou plane,  
a všechno jenom pro vás, milý pane!

_(Vrací se GREMIO.)_

Signore Gremio, už z kostela?

GREMIO: Tak rád, jak ze školy jsem chodíval.

TRANIO: A manžel s chotí svou se vrací též?

GREMIO: Manžel? – Jen „žel“ pro holku nebohou!  
Ten chlap je hrubý jako podkoní.

TRANIO: Horší než ona? – Toť je nemožné.

GREMIO: Nu, ďábel, ďábel, pravý satanáš.

TRANIO: A ona ďábel, ďábel, ďáblice.

GREMIO: Hm – beruška a krotký holoubek  
a pravý blázínek je proti němu!  
Jen poslechněte; když se ho kněz ptal,  
zdaž Kateřinu chce mít za ženu,  
„Hrom do vás, ano!“ vzkřik a láteřil,  
že leknutím kněz knihu upustil,  
a jak se shýbal, aby zas ji zved,  
ten ztřeštěnec tak vrazil do něho,  
že padl s knihou kněz a kniha s ním.  
„Teď zvedni si to,“ vzkřiknul, „kdo má chuť!“

TRANIO: Co ona říkala, když opět vstal?

GREMIO: Jen třásla se, neb dupal, proklínal,  
jak by ten kněz jen ošidit ho chtěl.  
A obřady jak byly skončeny,  
dal přinést víno, zvolal „na zdraví“  
jak na lodi by se svou družinou  
pil po bouři. – A muškát vyklopiv,  
chrst kostelníku zbytek do tváře,  
že řídký má a hladový prý vous,  
tak žebroně prý o nedopitek.  
Pak nevěstu hned kolem krku vzal  
a dal jí hubičku, až mlasklo to,  
že celý kostel se tím rozléhal.  
Já vida to, jsem hanbou odešel  
a za mnou tuším celá družina.  
Tak bláznivé jsem svatby neviděl!  
Ach – slyšte, slyšte, muzikanti jdou.

_(Hudba.)_

_(Vystoupí PETRUCHIO, KATEŘINA, BIANKA, BAPTISTA, HORTENSIO, GRUMIO a DRUŽINA.)_

PETRUCHIO: Dík, pánové a vzácní přátelé,  
za vaše namáhání. – Vím, že dnes  
hodláte poctíti mne u stolu,  
vše upravivše k hodům svatebním.  
Však žel, mám naspěch, musím odjeti  
a hodlám zde se s vámi rozloučit.

BAPTISTA: To možno-li? – Vy chcete večer jet?

PETRUCHIO: Dnes musím pryč a ještě před večerem.  
A nedivte se; věda příčinu,  
spíš prosil byste, abych šel než zůstal.  
Všem, vzácná společnosti, děkuji,  
kdož viděli jste, kterak jsem se vzdal  
té trpělivé, milé, ctnostné ženě.  
Zde s otcem hodujte, mně připijte,  
já musím pryč a sbohem tedy všem.

TRANIO: Prosíme všichni – jenom přes oběd.

PETRUCHIO: To nemůž být.

GREMIO: Já prosím také.

PETRUCHIO: To nemůž být.

KATEŘINA: A já vás prosím.

PETRUCHIO: To těší mne.

KATEŘINA: Vás těší zůstat?

PETRUCHIO: Mne těší, že mne o to prosíte,  
však nezůstanu, proste sebevíc.

KATEŘINA: Ó, milujete-li mne, zůstaňte!

PETRUCHIO: Mé koně, Grumio!

GRUMIO: Jsou pohotově, pane. Oves už sežral koně.

KATEŘINA: Nuž, dobře tedy!  
Dělej, co chceš, já nepojedu dnes,  
ne, ani zejtra – pojedu, kdy chci!  
Vy, pane, máte dvéře dokořán;  
tam vaše cesta, domů vraťte se,  
dokud vás ještě boty netlačí.  
Já ale, pane, odsud nepůjdu,  
než zlíbí se mně samé. Možná přec,  
že dobrý štolba se z vás vyklube,  
když berete svou věc tak zhurta hned.

PETRUCHIO: Ó Katuško, buď klidná, nezlob se!

KATEŘINA: Já chci se zlobit, co ti do toho?  
Dost, otče! – Zůstane, jak budu chtít.

GREMIO: Aha, teď pane, už to začíná.

KATEŘINA: A, pánové, jen račte k hostině;  
teď vidím, že je možno ženu zbláznit,  
když neměla by síly k odporu.

PETRUCHIO: Ať jdou, Katuško, po tvém rozkazu.  
Vy, páni, poslechněte nevěsty  
a hodujte a hlučte, bavte se  
jen vesele a z plných pohárů  
si připijte na její panenství;  
a smějte se – aneb se oběste!  
Leč moje Katuška – jít musí se mnou.  
Tak veliké mi oči nedělej  
a nedurdi se, nemrač, nedupej, –  
já chci být pánem toho, co je mé.  
Jeť ona zboží mé a dům a dvůr,  
můj nábytek, mé pole, stodola,  
můj kůň, můj vůl, můj osel, moje vše.  
A tady stojí. – Dotkni se jí ten,  
kdo smělý dost, a já se vyrovnám  
s tím nejzpupnějším, jenž se odváží  
mi od Padovy cestu zastoupit;  
tas, Grumio, nás lotři přepadli,  
a vysekej svou paní, jsi-li muž.  
Ne, neboj se, má sladká dívčino,  
zde tobě nikdo vlasu nezkřiví,  
sám ubráním tě proti tisícům!

_(Odejdou Petruchio, Kateřina a Grumio.)_

BAPTISTA: Nuž ať si jdou! – To tichý páreček.

GREMIO: Jen ještě mžik a byl bych puknul smíchy!

TRANIO: Tak ztřeštěného sňatku nezřel svět.

LUCENTIO: Co, slečno, vy své sestře říkáte?

BIANKA: Je oheň v ohni, aniž kdo co tušil.

GREMIO: Žeť pan Petruchio se pokatušil.

BAPTISTA: Teď, sousedé a vzácní přátelé,  
ač schází ženich nám i nevěsta,  
by zaujali svá místa u stolu,  
přec víte, k hostině že dost je mis.  
Lucentio, zastaňte ženicha  
a Bianka vezme místo sestřino.

TRANIO: Má Bianka učit se být nevěstou?

BAPTISTA: Tak jest, Lucentio. – Nuž, pánové…

_(Odejdou.)_

</section>
