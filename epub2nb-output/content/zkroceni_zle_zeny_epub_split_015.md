---
title: JEDNÁNÍ PÁTÉ
contentType: drama
---

<section>

## Scéna první

_Padova. – Před domem Lucentiovým._

_(Vystoupí z jedné strany BIONDELLO, LUCENTIO a BIANKA. Z druhé strany GREMIO, přecházeje sem a tam.)_

BIONDELLO: Tiše a rychle, pane, neboť kněz už čeká.

LUCENTIO: Už letím, Biondello. – Ale snad potřebují tě doma. A proto jdi.

BIONDELLO: Dříve ne, pane, dokud se nevrátíte z kostela, a potom teprv poběhnu k svému pánu, co mi nohy stačí.

_(Odejdou Lucentio, Bianka a Biondello.)_

GREMIO: Mně divno, že už Cambio tu není.

_(Vystoupí PETRUCHIO, KATEŘINA, VINCENTIO a DRUŽINA.)_

PETRUCHIO: Zde, pane, vchod, toť dům Lucentiův.  
Byt mého otce blíž je k náměstí,  
tam cesta má a zde vás opustím.

VINCENTIO: Než půjdete, dřív číšku vypijte,  
neb zde vás budu moci pohostit,  
a něco jistě mají k občerstvení.

_(Klepá na vrata.)_

GREMIO: Mají tam plné ruce práce a musíte zaklepati silněji.

_(Vystoupí ŠKOLOMET nahoře u okna.)_

ŠKOLOMET: Kdo to zde bouchá, div že vrata nerozbije?

VINCENTIO: Je signor Lucentio doma, pane?

ŠKOLOMET: Je doma, pane, ale nikdo s ním nemůže mluvit.

VINCENTIO: A což kdyby mu tak někdo nesl sto nebo dvě stě liber na penězích, aby si udělal veselejší den?

ŠKOLOMET: Nechte si těch svých sto liber pro sebe. On jich nebude potřebovati, dokud jsem na živu já.

PETRUCHIO: Vždyť jsem vám to řekl, že mají vašeho syna v Padově rádi. – A vy, pane, tam, slyšíte? Nechte zbytečných řečí, a prosím vás, řekněte signoru Lucentiovi, že jeho otec přišel z Pisy a čeká zde dole a chce mluvit s ním.

ŠKOLOMET: Ty lžeš! – Jeho otec přišel z Pisy a dívá se tady z okna.

VINCENTIO: Ty – jeho otec?

ŠKOLOMET: Ano, pane, tak povídá jeho matka, smím-li jí věřit.

PETRUCHIO _(k Vincentiovi)_: Aj, co to znamená, pane? Cizí jméno si brát? Toť holé taškářství!

ŠKOLOMET: Chopte se toho lotra! Vsadím se, že chce někoho zde v městě ošidit pod mým jménem!

_(Vrátí se BIONDELLO.)_

BIONDELLO: Viděl jsem je spolu před oltářem. Bůh jim dej šťastnou plavbu! – Ale kdo je to zde? – Můj starý pán Vincentio! – Teď je po nás veta – jsme ztraceni!

VINCENTIO _(uvidí Biondella)_: Pojď sem, ty šibeničníku!

BIONDELLO: Doufám, pane, že si to mohu rozmyslit.

VINCENTIO: Pojď sem, ty padouchu! Jakže? Tys už na mne zapomněl?

BIONDELLO: Zapomněl? – A na vás, pane? Já na vás nemoh zapomenout, neboť jsem vás jaktěživ neviděl.

VINCENTIO: Cože povídáš, ty usvědčený darebo? Ty žes nikdy neviděl otce svého pána, Vincentia?

BIONDELLO: Svého ctihodného, dobrého, starého pána? Toho jsem viděl. Podívejte se, kouká tam z okna.

VINCENTIO _(bije Biondella)_: Kouká? Opravdu kouká?

BIONDELLO: Pomoc! Pomoc! Pomoc! Nějaký ztřeštěnec mne tu chce zavraždit!

ŠKOLOMET: Pomoz, můj synu! Pomozte, signore Baptisto!

_(Ustoupí od okna.)_

PETRUCHIO: Prosím tě, Katuško, odstupme někam stranou a vyčkejme, jak se ta mela skončí.

_(Odstoupí.)_

_(Vystoupí ŠKOLOMET dole, BAPTISTA, TRANIO a SLOUŽÍCÍ.)_

TRANIO: Pane, kdo jste, že se opovažujete biti mého sluhu?

VINCENTIO: Kdože jsem já, pane? – Podívejme se, kdopak jste vy? – ó nesmrtelní bozi! – Ó ty vyskákaný ničemo! – Hedvábný kabátec! – Sametové spodky! – Šarlatový plášť! – Špičatý klobouk! Ó, jsem zničen, jsem na mizině! – Zatím co já doma střádám, rozhází můj syn a můj sluha všecko na universitě!

TRANIO: Co vlastně je?

BAPTISTA: Zbláznil se ten člověk?

TRANIO: Pane, podle svého obleku zdáte se býti docela střízlivý, starožitný pán, ale podle svých řečí jste blázen. Což je vám, pane, do toho, že chodím v perlách a ve zlatě? Díky mému dobrému otci, já na to mám!

VINCENTIO: Tvému otci, lotře? – To je plachtář z Bergama!

BAPTISTA: Mýlíte se, pane, mýlíte! Prosím vás, co myslíte, jak se jmenuje?

VINCENTIO: Jak se jmenuje? – Já neznat jeho jméno! Vždyť byl u mne od svého třetího roku vychován. – Tranio mu říkají.

ŠKOLOMET: Vari, vari, bláznivý osle! Lucentio se jmenuje a jest můj jediný syn a dědic všech statků po mně, signoru Vincentiovi.

VINCENTIO: Lucentio? – Běda! On svého pána zavraždil! – Chopte se ho, poroučím vám – ve jménu vévody! – Ó můj synu, můj synu! – Pověz, ty bídníku, kde je můj syn Lucentio?

TRANIO: Zavolejte strážníka.

_(Vystoupí SLOUŽÍCÍ a STRÁŽNÍK.)_

Odveď toho ztřeštěného lotra do šatlavy. Otče Baptisto, postarejte se o to, aby nepřekážel.

VINCENTIO: Mne.– odvést do šatlavy!

GREMIO: Počkej, muži! Ten do vězení nepůjde!

BAPTISTA: Nemluvte, signore Gremio. Já povídám, že do vězení půjde.

GREMIO: Dejte pozor, signore Baptisto, aby vás tou pletkou nepodvedli. Troufám si přísahat, že tento zde je pravý Vincentio.

ŠKOLOMET: Přísahej, troufáš-li si.

GREMIO: Přísahat? – Ne, to si netroufám.

TRANIO: To bys také říci moh, že já nejsem Lucentio.

GREMIO: Nikoliv, o tobě vím, že jsi signor Lucentio.

BAPTISTA: Pryč s tím starým bláznem! Do vězení s ním!

VINCENTIO: Tak s cizincem je možno nakládat  
a týrat jej! Ó lotře netvorný!

_(Vrátí se BIONDELLO s LUCENTIEM a BIANKOU.)_

BIONDELLO: Ó, jsme ztraceni! – Hle, tam jest. – Zapřete ho, odřekněte se ho – sic je po nás všechněch veta!

LUCENTIO _(klekne)_: Odpuštění, dobrý otče!

VINCENTIO: Tys živ, můj nejdražší synu!

_(Biondello, Tranio a školomet dají se na útěk.)_

BIANKA _(klekne)_: Odpuštění, drahý otče!

BAPTISTA: Cos učinila? – Kde Lucentio?

LUCENTIO: Zde jest Lucentio, Vincentův  
syn opravdový. – Tvoje dceř je mou  
a zrak tvůj oslněn byl klamnou hrou.

GREMIO: Nu tak, to je hezký kousek! A mám na to svědky, že nás všecky vodili za nos.

VINCENTIO: Kde je ten Tranio, prokletý lhář,  
jenž také drzosti mi metal v tvář?

BAPTISTA: Což, povězte, můj Cambio to není?

BIANKA: V Lucentia teď Cambio se mění.

LUCENTIO: Ty všecky divy láska učinila.  
Já z lásky k Biance proměnil svůj stav  
za Traniův, on hrál zas úkol můj  
a šťastně konečně tak dospěl jsem  
do kýženého blaha přístavu.  
Tranio konal vše jen z vůle mé,  
a kvůli mně mu tedy odpusťte.

VINCENTIO: Uříznu nos tomu chlapu, který mne chtěl poslat do šatlavy!

BAPTISTA: Ale slyšte, pane, vy jste se dal oddat s mou dcerou, aniž jste požádal o mé svolení?

VINCENTIO: Nebojte se, Baptisto; – však se vyrovnáme k vaší spokojenosti. Ale já teď půjdu a pomstím se za to darebáctví. _(Odejde.)_

BAPTISTA: A já se podívám až na dno tomu lotrovství!

_(Odejde.)_

LUCENTIO: Proč jsi tak bledá, Bianko? Neměj strach,  
tvůj otec hněvati se nebude.

GREMIO: Můj koláč nedopečen! – Co však z trudu?  
Jest po naději; – hodovat však budu.

_(Odejde.)_

_(PETRUCHIO a KATEŘINA postoupí dopředu.)_

KATEŘINA: Pojď, muži, podíváme se, jak to všechno skončí.

PETRUCHIO: Dřív hubičku mi dej, Katuško, potom půjdeme.

KATEŘINA: Jakže? – Na veřejné ulici?

PETRUCHIO: Nu – stydíš se za mne?

KATEŘINA: Ó nikoliv, chraň Bůh! – Já se jen stydím dát hubičku.

PETRUCHIO: Dobrá! Tož zpátky domů. Brachu, hej!

KATEŘINA: Tu hubičku ti dám; –jen posečkej.

PETRUCHIO: Zda není to tak dobře? – Teď pojď, mé potěšení, líp jednou nežli nikdy – a nikdy pozdě není!

_(Odejdou.)_

</section>
