---
title: JEDNÁNI ČTVRTÉ
contentType: prose
---

<section>

## Scéna první

_Pokoj v Petruchiově letohrádku._

_(Vystoupí GRUMIO.)_

GRUMIO: Fuj, fuj! – na všecky ztrhané herky, ztřeštěné pány a hanebné cesty! Zda byl kdy člověk tak ztlučen – byl kdy člověk tak ublácen, byl kdy člověk tak zemdlen? – Poslali mne napřed, abych rozdělal oheň, a oni se přijdou ohřát! – Teď, kdybych já nebyl malý hrnec a hned rozpálen, i ty pysky by mně přimrzly k zubům a jazyk k patru a srdce k žebrům, než bych se dostal k ohni, kde bych se rozhřál. – Ale budu foukat do ohně a tak se zapotím, neboť uvážíme-li tu slotu venku, to by ještě delší chlap než já mohl dostat rýmu. Hola, hej, Curtise!

_(Vystoupí CURTIS.)_

CURTIS: Kdo to zde tak huláká?

GRUMIO: Kus ledu. Nevěříš-li, můžeš se rozjet na sklouzačku od mých plecí až k patám ne s větším rozběhem než od mé hlavy na můj krk. – Oheň, dobrý Curtise!

CURTIS: Vrací se náš pán a jeho paní, Grumio?

GRUMIO: Ó ano, ano, Curtise. A proto oheň, a nepřikládej vodu.

CURTIS: A jest ona tak horkokrevná, zlá žena, jak se o ní povídá?

GRUMIO: Byla, milý Curtise, byla, než uhodil ten mráz; ale jak víš, zima krotí muže, ženu i zvířata, neboť ona zkrotila mého dávného pána, mou novou paní a mne samého, kamaráde Curtise!

CURTIS: Jdi k čertu, ty třícoulový blázne, já nejsem zvíře.

GRUMIO: Jen třícoulový? Ty máš rohy na stopu, a tak dlouhý aspoň jsem. Ale uděláš-li ten oheň nebo ne? Honem, sic to povím na tebe naší paní. A ta tě svou ručkou – a ona je už po ruce – notně ochladí za tvou loudavost při té horké službě.

CURTIS: Prosím tě, milý Grumio, řekni mi, co se děje ve světě?

GRUMIO: Ó, svět je ledový, Curtise, v každém povolání kromě tvého, a proto oheň! Dělej svou povinnost a měj svou povinnost, neboť tvůj pán a paní už skoro na smrt umrzli.

CURTIS: Tak, oheň je rozdělán. A nyní tedy, co nového, milý Grumio?

GRUMIO _(zpívá)_: _Honzíčku milý, buď jen zdvořilý_ – a novin, co jen chceš.

CURTIS: I jdiž, tys pořád plný čertoviny.

GRUMIO: A proto oheň, neboť jsem celý prostydlý. Kde je kuchař? Je večeře hotova, dům vydrhnut, podlaha posypána, pavučiny smeteny? Mají panoši své nové kamizoly, bílé punčochy a každý sloužící svatební šat? Jsou konvice pěkně utřeny, poháry vyleštěny, koberce rozloženy a všecko všudy v pořádku?

CURTIS: Vše hotovo. A tedy, prosím tě, jen povídej – ty noviny!

GRUMIO: Předně tedy, věz, že je můj kůň na mrchu utýrán; a můj pán a paní že se už rozpadli.

CURTIS: Jakže?

GRUMIO: Inu, spadli se svých sedel do bláta. A na tom visí povídačka.

CURTIS: Povídej, milý Grumio, povídej.

GRUMIO: Nastav ucho.

CURTIS: Tady.

GRUMIO _(uhodí jej)_: Tady!

CURTIS: I jé! – Ta povídačka pohne člověkem, ale neslyší se.

GRUMIO: Proto se tomu říká pohnutlivá povídačka. A ten štulec ti jenom zaklepal na ucho, aby si vyprosil poslechnutí. A teď tedy začnu: _Imprimis_, jeli jsme dolů se šeredného vrchu; můj pán za naší paní.

CURTIS: Oba na jednom koni?

GRUMIO: Co je tobě do toho?

CURTIS: Do koně mi je.

GRUMIO: Tedy povídej sám. – Ale kdybys mi nebyl do řeči skočil, byl bys uslyšel, jak její kůň padl a ona pod koně; byl bys uslyšel, do jaké kaluže; jak byla ublácena, jak on ji nechal s tím koněm na ní; jak mne zmlátil, protože kůň klopýtnul; jak ona se brodila bahnem, aby jej ode mne odtrhla; jak proklínal; jak se modlila, ona, která se předtím nikdy nemodlívala; jak jsem řval, jak ti koně utekli, jak se jí přetrhla uzda a kůň můj ztratil podocasník a mnoho jiných věcí, hodných věčné paměti, které nyní zemrou v zapomenutí – a ty o ničem nevěda, se zhroutíš do hrobu.

CURTIS: Podle toho výpočtu jest on ještě horší než ona.

GRUMIO: Je! – A to shledáš ty a ten nejjankovitější z vás, jen až se vrátí domů. Ale co tu žvastám! – Zavolej Nathaniela, Josefa, Mikuláše, Filipa, Waltra, Sladkobola a všecky ty ostatní. Ať si vlasy pěkně hladce přičesají, kabáty vykartáčují a podvazky neuvazují nápadně. A když se kloní, ať podstavují levou nohu. A pro živý svět ať se neopovažují dotknouti se vlasiny pánova koně, dokud pánovi i paní ruce nepolíbí. Jsou všichni hotovi?

CURTIS: Jsou.

GRUMIO: Zavolej je.

CURTIS: Slyšíte? – Hej ho! Musíte uvítat pána a uctít svou paní hezkou tváří.

GRUMIO: Myslíš ty, že není hezká dost?

CURTIS: Kdo by o tom pochyboval?

GRUMIO: Ty, jak se zdá, neboť svoláváš lidi, aby ji hezkou tváří teprv uctili.

CURTIS: Já je volám, aby se jí hezky zavděčili, jak jsou jí dlužni.

GRUMIO: To máš pravdu. Ona se od nich dlužit nebude.

_(Vystoupí několik SLOUŽÍCÍCH.)_

NATHANIEL: Vítám tě domů, Grumio.

FILIP: Jak se daří, Grumio?

JOSEF: I – Grumio!

MIKULÁŠ: Kamaráde Grumio!

NATHANIEL: Nu co, starý brachu?

GRUMIO: Buď mi vítán, ty; –jak ty se máš? – Jak tobě se daří? – A tobě, kamaráde? – Tak – s vítáním jsme tedy hotovi. – A nyní, švarní hoši, je všecko pohotově, vše upraveno?

NATHANIEL: Vše hotovo. – A kdepak už je pán?

GRUMIO: Už blízko, snad už s koně dole. A protož nebuďte – – – Hrome! Ticho! Slyším pána.

_(Vystoupí PETRUCHIO a KATEŘINA.)_

PETRUCHIO: Kde jsou ti lotři? – Nikdo u dveří,  
by střemen podržel a koně vzal?  
Kde je ten Řehoř, Filip, Nathaniel? –

VŠICHNI SLOUŽÍCÍ: Zde, pane! Zde, pane! Zde, pane!

PETRUCHIO: Zde, pane! Zde, pane! Zde, pane! Zde, pane!  
Vy hlupáci a neotesanci,  
jak? Žádný mrav a úcta, obsluha?  
Kde je ten blázen, jejž jsem poslal napřed?

GRUMIO: Zde, pane, – blázen, zrovna jako dřív.

PETRUCHIO: Ty selský troupe, bídný halamo!  
Což neřek jsem, bys na mne čekal v parku  
a přived ostatní ty ničemy?

GRUMIO: Nathanielův kabát nebyl hotov  
a Gabriel měl botky bez direk,  
na Petrův klobouk stužky nebylo  
a Waltrův kord byl ještě u pochvaře;  
byl ustrojen jen Řehoř, Adam, Ralf,  
ti druzí v hadrech, sešlí, žebráčtí;  
a tak, jak jsou, vás přicházejí vítat.

PETRUCHIO: Teď, lotři, jděte! – Noste večeři.

_(Odejde několik sloužících.)_

_(Zpívá.)_

_Kam poděl se můj krásný věk –  
Kde jsou ti- - -  
_Katuško, sedni, buď nám vítána!  
Hm, hm, hm!

_(Sloužící vracejí se s večeří.)_

Nu, bude to? – Co? – Milá Katuško,  
buď veselá! – Mé boty dolů, chlapi!  
Rychle – vy padouši!

_(Zpívá.)_

_To v šedivé byl kápi mnich  
a po své cestě bral se tich.  
_Pomalu, klacku! Nohu vymkneš mi!

_(Uhodí sluhu.)_

Tu máš! A druhou botu zouvej líp!  
Buď veselá, Katuško. – Vodu sem!  
Hej ho! Kde je můj ohař Troilus?  
Jdi, brachu, přived strýce Ferdinanda.

_(Odejde sloužící.)_

Toho mi hezky musíš políbit  
a seznámit se s ním. – Kde trepky mám?  
Hej, dostanu už přece trochu vody?

_(Podávají mu umyvadlo.)_

Pojď, milá Katuško, a umyj se  
a ještě jednou vítej srdečně!

_(Sloužící upustí konvici.)_

Ty sukyn synu, kdepak ruce máš?

_(Uhodí jej.)_

KATEŘINA: Strpení, prosím, udělal to nerad.

PETRUCHIO: Syn sukyn, chrobák, lotr ušatý!  
Pojď, sedni, Katuško, máš jistě hlad.  
Chceš ty se pomodlit, aneb mám já?  
Co je to, skopová?

PRVNÍ SLOUŽÍCÍ: Ano, pane.

PETRUCHIO: Kdo to přines?

PRVNÍ SLOUŽÍCÍ: Já.

PETRUCHIO: Je přičoudlá a druhé jídlo též.  
Ti psi! – Kde je ten kuchař, dareba?  
Jak mohli jste se, lotři, odvážit  
to přinést z kuchyně a na stůl dát,  
když víte, že je mi to protivné?  
Tak pryč s tím, talíře a číše, vše!

_(Rozhází jídla po zemi.)_

Vy pitomci a nezpůsobná luzo,  
jak můžete… však já vás naučím!

KATEŘINA: Prosím tě, muži, jen se upokoj.  
To maso bylo dobře upraveno,  
jen kdybys je byl chtěl…

PETRUCHIO: Spálené bylo, milá Katuško,  
a vysušené, jak ti povídám.  
A to mi zvláště lékař zakázal,  
neb na žluč má to vliv a dráždí hněv;  
a lépe nám se postit oběma  
neb ty i já spíš horkokrevní jsme –,  
než tak to přepečené maso jíst.  
Měj strpení, vše zítra bude líp;  
dnes budeme se postit společně.  
Pojď, uvedu tě v pokoj svatební.

_(Odejde Petruchio, Kateřina a Curtis.)_

NATHANIEL: Petře, viděl jsi kdy něco podobného?

PETR: On ji ubije vlastním jejím rozmarem.

_(Vrátí se CURTIS.)_

GRUMIO: Kde je teď?

CURTIS: U ní, v její komnatě.  
O střídmosti jí dělá kázání  
a zuří, proklíná a vzteká se,  
že neví ona, duše ubohá,  
kde stát, kam pohledět, co promluvit.  
Tak sedí jako ze sna vytržena.  
Teď ale pryč, neb on sem přichází.

_(Odejdou.)_

_(Vrátí se PETRUCHIO.)_

PETRUCHIO: Tak moudře jsem svou vládu nastoupil  
a doufám, že ji šťastně dovrším.  
Můj sokol zbystřen teď a hladov dost,  
a dokud nezkrot, nedostane jíst,  
sic nenaučí se mi na můj lup.  
A ještě jinačeji ochočím  
si divokého svého sokola,  
by přilétal a hlídačův znal hvizd.  
Ji stříci budu jako ostříže,  
jenž drápe, zobe, nechce poslouchat.  
Dnes nejedla a jíst už nebude,  
dnes nespala a nebude už spát.  
Jak na jídlech jsem naschvál našel vadu,  
tak nebude též dobře ustláno.  
Sem hodím polštář, jinam podušku,  
sem pokrývku a prostěradlo tam  
a při všem hlomození dělat budu,  
jak z péče o ní dělo by se vše.  
A zkrátka – probdít musí celou noc,  
a zdřímne-li, já vadit začnu se  
a bouřit, křičet, že jí zajde sen.  
Tak samou láskou ženu umořím,  
tak zlomím její rozmar svéhlavý.  
Kdo lépe umí vzdornou ženu léčit,  
ať poví to – svět bude se mu vděčit.

_(Odejde.)_

</section>
