---
title: Scéna druhá
contentType: prose
---

_Ulice před domem Hortensiovým._

_(Vystoupí PETRUCHIO a GRUMIO.)_

PETRUCHIO: Verono, měj se dobře na ten čas,  
chci v Padově se vidět s přáteli  
a ze všech přátel mých s tím nejdražším,  
Hortensiem; – zde tuším jeho dům.  
Jak řek jsem, Grumio, zde můžeš tlouci.

GRUMIO: Tlouci, pane? Koho že mám tlouci? Je zde snad někdo, jenž by byl Vašnost insulcoval?

PETRUCHIO: Já pravím, ničemo, abys mně tady pořádně zatloukl.

GRUMIO: Vás tady zatlouk, pane? Můj Bože, pane, cožpak jsem já, pane, abych vás zatloukal. – Cožpak jste nějaký kůl, pane?

PETRUCHIO: Dím, lotře, zatluč mně tu u těch vrat,  
chceš-li si zdravou lebku zachovat.

GRUMIO: Můj pán dnes hledá svár; –jej zatlouct mám,  
a konec konců odstůňu to sám.

PETRUCHIO: Nebude to?  
Ty nezatlučeš, když ti poručím?  
Však sol a fa tě zpívat naučím!

_(Zatahá Grumia za uši.)_

GRUMIO: Pomozte, lidé! Pomoc! Můj pán se zbláznil!

PETRUCHIO: Teď tluč, když ti to kážu, chlape daremná!

_(Vystoupí HORTENSIO.)_

HORTENSIO: Hej, ho! – Co se tu děje? – Aj, hle, můj starý přítel Grumio a můj dobrý přítel Petruchio! – Jak se vám všem daří tam ve Veroně?

PETRUCHIO: Hortensio, vy přicházíte k sváru.  
_Con tutto il cuore bene trovato_, mnoho zdaru!

HORTENSIO: _Alla nostra casa hen venuto, molto onorato signor mio Petruchio!_  
Vstaň, Grumio, vstaň, my srovnáme tu hádku.

GRUMIO: Ne – tou svou latinou to nespraví! – Není-li to zde zákonitá příčina, abych opustil jeho službu? – Jen slyšte, pane, on mi poroučí, abych ho zatloukl a řádně mu vykrákal, pane. Řekněte, slušelo se to na služebníka, aby takto se svým pánem nakládal? A k tomu, abych tak řekl, když měl všech dvaatřicet karet v ruce a já ani očka?

Sic, kde mu zatlouct, byl bych věděl as,  
a nemusel to odstonati zas.

PETRUCHIO: Tupče nesmyslný! – Milý Hortensio, já kázal mu, by zatlouk na vrata, a neudělal to za živý svět.

GRUMIO: Na vrata tlouci? – Ó nebesa! Což nepravil jste zcela zřetelně: Brachu, tluč, zatluč mě tady pořádně, zatluč mě u těch vrat? – A nyní obracíte: – na vrata?

PETRUCHIO: Člověče, jdi neb mlč, to radím ti!

HORTENSIO: Petruchio, už dosti; ručím zaň.  
Zlá nehoda to věru mezi tebou  
a milým, dávným, věrným sluhou tvým.  
A teď mi pověz, drahý příteli,  
jaký to šťastný vítr přivál tebe  
z Verony starobylé k Padově?

PETRUCHIO: To vítr, který honí mládež světem,  
by dál než doma štěstí hledala,  
kde malá jenom roste zkušenost.  
Zkrátka, Hortensio, to se mnou tak:  
Antonio, můj otec, zemřel mi  
a já se vrhl v toto bludiště,  
bych našel ženu, zdar – nu, cokoliv.  
Mám v kapse korun dost a statků doma,  
a tak jsem vyšel, abych zhledl svět.

HORTENSIO: Petruchio, – mám za slovo tě vzít  
a dát ti ženu? – Zlou a svárlivou!  
Za radu mou bys málo vděčen byl,  
a přece ručím ti: jest bohata,  
ba velmi bohata. – Však přeblízký  
tys přítel můj, než abych ti ji přál.

PETRUCHIO: Hortensio, žeť mezi přáteli  
slov málo stačí. – Nuže, znáš-li ji  
a dost-li bohata je na mou choť  
neb zlato k veselce mi zvonit musí! –,  
ať škaredá jak milka Florentova  
a stará jest jak Sybila a zlá  
jak Sokratova Xantipa neb hůř –  
mnou nehne to, neb aspoň nepohne  
mým úmyslem. – Ba kdyby zuřila  
jak rozčeřené moře Jaderské:  
já bohatě se přišel oženit  
k vám do Padovy; – a když bohatá,  
já do Padovy přibyl v šťastný den.

GRUMIO: Tu ho máte, pane! A on vám to poví bez okolků, co má za lubem. Tedy mu jen dejte haldu peněz a ožeňte si ho s loutkou, s miminkem, to je všecko jedno, nebo mu dejte starou babu, která už nemá jediného zubu v dásních, ale zato třeba tolik neduhů co dvaapadesát koňů dohromady. – Ale což – to všecko nic není – jen když budou peníze!

HORTENSIO: Petruchio, když jsme tak daleko,  
dál půjdu v tom, co žertem začalo.  
Já mohu k ženě tobě pomoci,  
dost bohaté a mladé, krásné též.  
Jest vychována jako šlechtična:  
jen jednu vadu má – a té je dost! –,  
že nesnesitelně je svárlivá  
a tvrdohlavá, zlá tak přes míru,  
že i když hůř bych na tom byl, než jsem,  
ji nevzal bych za zlatonosný důl.

PETRURCHIO: Hortensio, ty neznáš zlata moc.  
Rci, kdo je otec její, na tom dost,  
a zkrotím ji, byť hlučněj řádila  
než hrom, když v podzim z mraků rachotí.

HORTENSIO: Baptista Minola se nazývá;  
je dvorný to a roztomilý pán  
a ona, Kateřina Minolová,  
v Padově známa pro svůj jazyk zlý.

PETRUCHIO: Znám otce jejího, ač neznám jí;  
on mého otce dobře znával též.  
Hortensio, já oka nezavřu,  
než spatřím ji; a tedy dovol mi  
tě opustit po prvním shledání,  
ledaže chtěl bys doprovodit mne.

GRUMIO: Prosím vás, pane, nechte ho jít, než ho ten rozmar přejde. Na mou duchu, kdyby ho znala tak dobře, jako já ho znám, věděla by, že vyřídilkou pramálo na něm napraví. Ať si mu třeba řekne, že je horší dvaceti taškářů, to je mu jedno. Ale když začne on, to se hory zelenají. Já vám povím, pane, – napadne-li jí jen tak trochu se mu postavit, hodí on jí nějakou figuru do tváře a tak ji znefiguruje, že nezbude jí více očí k vidění než kočce. Vy ho, pane, neznáte.

HORTENSIO: Sečkej, Petruchio, jdu s tebou též:  
jeť u Baptisty také poklad můj.  
On střeží klenot mého života,  
svou mladší dceru, Bianku spanilou,  
a brání mi ji vzít a jiným též,  
kdo dbají o ni, sokům v lásce mé.  
On totiž má to za věc nemožnou  
– pro ony vady, jak jsem už ti řek –,  
že někdo moh by Kateřinu chtít;  
a proto Baptista si umínil,  
by nikdo neměl k Biance přístupu,  
než najde muže Kateřina zlá.

GRUMIO: Zlá Kateřina! –  
Toť jméno dívčí horší nad vše jiná.

HORTENSIO: A teď Petruchio mi poslouží;  
a nabídne, v šat prostý oděna,  
mne u Baptisty za učitele,  
jenž, hudby znalý, Bianku cvičit má.  
tou lstí se konečně mi naskytne  
snad vhodný čas, bych lásku vyznal jí  
a dvořil se jí, aniž kdo co zví.

GRUMIO: A v tom prý není lotrovství! Hle, hle, jak ti mladí lidé strkají hlavy dohromady, aby ty staré ošidili! – Pane, pane, ohledněte se! – Kdopak to tam jde? – Hej!

_(Vystoupí GREMIO, s ním LUCENTIO přestrojen, s knihami podpaždí.)_

HORTENSIO: Mlč, Grumio, toť soupeř v lásce mé.  
Petruchio, jen chvilku odstupme.

GRUMIO _(hledě na Grémia)_: Hm – slušný mladík – pravý _amoroso_!

_(Odstoupí do pozadí.)_

GREMIO: Ó, velmi dobře; prohléd jsem váš seznam.  
Já o pěknou se vazbu postarám.  
Však ať to jsou jen knihy o lásce;  
nic jiného mi s Biankou nečtěte!  
Tak, rozumíte mi. A nad štědrost  
a vedle Baptistovy štědrosti  
já také vděčnost svou vám projevím.  
Své zápisky též s sebou vezměte  
a dobře voňavkami napusťte,  
neb líbeznější jest než vůně sama  
ta, jíž jsou určeny. – Co chcete číst?

LUCENTIO: Ať čteme cokoli, chci o vás mluvit  
jak o svém příznivci, tím buďte jist;  
a věrně, sám jak byste při tom byl,  
a možná slovy účinnějšími,  
leč byste snad vy sám byl učenec.

GREMIO: Ta učenost! – Ó, jaká je to věc!

GRUMIO: Ten hloupý hejl! – Ó, jaký je to švec!

PETRUCHIO: Ticho, brachu.

HORTENSIO: Mlč, Grumio! – Signore Gremio,  
pozdrav vás Bůh!

GREMIO: Signor Hortensio!  
Zrovna mi, pane, přicházíte vhod.  
Víte, kam jdu? K signoru Baptistovi.  
Já slíbil, že se budu ohlížet  
po učiteli Biance spanilé,  
a štěstí přálo mi, že padl jsem  
na toho mladíka, jenž chováním  
i učeností pro ni hodí se.  
Jest poesie znalý výborně  
i druhých kněh a dobrých, ručím vám.

HORTENSIO: Toť pěkné. – Já zas pána potkal jsem,  
jenž mistra hudby chce mi opatřit,  
by vyučoval naši velitelku.  
Tak v službách nezůstanu posledním  
spanilé Biance, již tak miluji.

GREMIO: Já miluji! – To skutkem dokážu.

GRUMIO _(stranou)_: To jeho pytle peněz dokážou.

HORTENSIO: O naší lásce mluvit marno teď;  
však slyšte, Gremio, za dobré slovo  
vám řeknu zprávu dobrou mně i vám.  
Ten pán zde, jehož náhodou jsem potkal  
když oba jeho záměr schválíme –,  
se pokusí o zlobnou Kateřinu,  
ba vezme si ji, má-li věna dost.

GREMIO: To řádné slovo jest a řádný čin!  
A řek jste vše o jejích nectnostech?

PETRUCHIO: Vím, je to prudký, umíněný tvor,  
a když to vše – toť, páni, není zle.

GREMIO: Tak, přítelíčku, vy? – Odkudpak jste?

PETRUCHIO: Z Verony rodem, syn Antoniův,  
můj otec mrtev, statek můj však vzkvétá  
a doufám ještě v dlouhá, šťastná léta.

GREMIO: Ó pane, tak a s takou ženou žít,  
to byl by věru učiněný div,  
leda – že máte dobrý žaludek.  
Pak arciť, jménem Páně, do toho,  
a já vám budu ve všem pomočen.  
Což – vy se chcete vskutku ucházet  
o kočku divokou?

PETRUCHIO: Zda chci být živ?

GRUMIO _(stranou)_: A on ji dostane! Jen provazem  
by tomu ušla.

PETRUCHIO: Nač přišel jsem než za tím účelem?  
Ten malý hřmot mi nepotrhá sluch.  
Což neslýchal jsem druhdy řváti lvy?  
Což neslýchal, jak moře vzedmuté  
ve sváru větrů vztekle zuřilo  
jak lítý kanec potem zpěněný?  
Zda neslýchal jsem v poli rachot děl  
a nebes hrubou střelbu mraky hřmět?  
A v bitvy vřavě zdaž jsem neslyšel  
ryk mužů, ržání koní, polnic břesk?  
A mluvte mi o ženském jazyku,  
jenž nenarazí na sluch ani tak  
co kaštan sedlákově na krbu.  
I jděte mi, to strašák na děti.

GRUMIO _(stranou)_: Ten se ho nebojí!

GREMIO: Slyšte, Hortensio!  
Ten pán sem přišel v šťastnou hodinu  
a tuším sobě vhod a také nám.

HORTENSIO: Já slíbil, že mu oba přispějem  
a poneseme námluv útraty.

GREMIO: Tak jest; však jenom když ji podmaní.

GRUMIO _(stranou):_ Kéž mám tak jisté dobré snídaní!

_(Vystoupí TRANIO v panském oděvu, s ním BIONDELLO.)_

TRANIO: Bůh s vámi, páni! Smím-li prositi,  
tož povězte mi, kudy nejblíže  
jest k signoru Baptistě Minolovi?

GREMIO: Jenž má dvě hezké dcery? Je to ten?

TRANIO: On sám. – Biondello!

GREMIO: Poslyšte, pane, myslíte snad ji…

TRANIO: Snad ji a jeho; co se ptáte vy?

PETRUCHIO: Jen nechtějte tu řečnou za svou choť.

TRANIO: Rád nemám řečníky! – Biondello, pojď.

LUCENTIO _(stranou)_: Začal jsi znamenitě, Tranio.

HORTENSIO: Jen ještě slovo, nežli odejdete:  
Jste nápadník té dívky? – To mi rcete!

TRANIO: A jsem-li, je to nějaký snad hřích?

GREMIO: Není, když odsud odejdete tich.

TRANIO: Aj, ulice-li není volná tak  
pro mne jak pro vás?

GREMIO: Dívka není však.

TRANIO: A prosím, proč?

GREMIO: Nu – když tak u vás hoří,  
té dívce signor Gremio se dvoří.

HORTENSIO: Té dvoří se signor Hortensio!

TRANIO: Pánové, zvolna, jste-li šlechtici.  
Mám právo slova, klidně slyšte mne.  
Signor Baptista muž je vznešený  
a neznámý mu není otec můj,  
a dcera, aťsi ještě krásnější,  
víc ženichů mít může a též mne.  
Dceř krásné Ledy na tisíc jich měla,  
též Bianka můž o jednoho mít víc  
a bude mít. – Lucentio to bude,  
byť přišel Paris vítězící všude.

GREMIO: Aj, panic ten nás všecky umluví.

LUCENTIO: Jen do něho! Však vezme do zaječích.

PETRUCHIO: Hortensio, nač je ta všecka řeč?

HORTENSIO: Dovolte, pane, smím-li se vás ptát,  
či viděl jste kdy Baptistovu dceru?

TRANIO: Ne, pane, ale slyším, že má dvě,  
zlým jazykem tu jednu pověstnou,  
jak druhá krásou jest a skromností.

PETRUCHIO: Má je ta první – tu mi nechte být.

GREMIO: Tu práci nechte, pane, Heraklovi,  
dráž přijde mu než dvanáct ostatních.

PETRUCHIO: Teď, pane, doopravdy – rozumějte;  
dceř mladší, o niž vy tak stojíte,  
před nápadníky otec uvěznil  
a nikomu ji nechce zaslíbit,  
než starší sestra bude provdána;  
pak mladší bude volna, dříve ne.

TRANIO: Když tomu, pane, tak a vy ten muž,  
jenž poslouží nám všem – a zvláště mně –,  
tož ledy prolomte a dokažte to.  
Dobuďte starší, k mladší zjednejte  
zas přístup nám. – Tak podlý nebude,  
kdo získá ji, by k vám byl nevděčen.

HORTENSIO: To dobrá řeč a velmi rozumná;  
a chcete-li už býti ženichem,  
jste vázán vděkem tomu pánu zde,  
kterému všichni budem dlužníky.

TRANIO: Znám, pane, povinnost, a protož račte  
mi věnovati dnešní večer hned  
a připijem svým kráskám na zdraví.  
Tak dělejme jak páni advokáti,  
již před soudem se bijí do krve  
a jedí, pijou pak co přátelé.

GRUMIO: }

BIONDELLO: } Toť skvostný nápad. Hoši, už jen pryč!

HORTENSIO: Toť dobrý návrh. Tedy dohodnuto!  
Petruchio, chci být tvůj _ben venuto_.

_(Odejdou.)_
