---
title: Scéna druhá
contentType: drama
---

<section>

_Padova. – V domě Lucentiově._

_(Hostina. – Vystoupí BAPTISTA, GREMIO, ŠKOLOMET, LUCENTIO, BIANKA, PETRUCHIO, HORTENSIO, VDOVA, TRANIO, BIONDELLO, GRUMIO a jiní SLOUŽÍCÍ.)_

LUCENTIO: Ač trvalo to dlouho, konečně  
jde svornou notou rozladěná hra  
a pokdy jest, když války skončen ryk,  
přestálých nebezpečí vzpomínat.  
Má sličná Bianko, mého otce zdrav  
a tvého též tak vlídně vítám já.  
Bratře Petruchio – a Kateřino,  
má sestro, s vdovou svou Hortensio,  
co nejlepšího, beřte. – Vítejte!  
Má hostina má jenom dovršit  
nám velkou naši slavnost. – Sedněte,  
neb hovořiti chcem i hodovat.

_(Zasednou za stůl.)_

PETRUCHIO: Nic nežli sedět, sedět, jíst a jíst.

BAPTISTA: Jste milým v Padově, Petruchio.

PETRUCHIO: Co skýtá Padova, vše milé jest.

HORTENSIO: V nás obou prospěch kéž jsi pravdu řek!

PETRUCHIO: Hortensio si vdovu vzal a – strach.

VDOVA: Strach u mne nikdy nebyl domovem.

PETRUCHIO: Jste chápavá, však nechápete mne;  
já mnil, Hortensio že strach má z vás.

VDOVA: Kdo závrať má, ten mní, že svět se točí.

PETRUCHIO: Ta dobře otočila.

KATEŘINA: Jak, vzácná paní, jste to myslila?

VDOVA: Já splácím jenom, on jak pojal mne.

PETRUCHIO: Já pojal vás? – Jen slyš, Hortensio!

HORTENSIO: Má vdova myslí, řeč jak pojal jste.

PETRUCHIO: To dobrý obrat. –  
Dej hubičku mu za to, vdovičko.

KATEŘINA: Kdo závrať má, s tím že se točí svět –  
Co, prosím, paní, tím jste myslila?

VDOVA: Váš manžel, navštíven jsa ženou zlou,  
strast mého muže měří štěstím svým.  
Teď pro váš vtip to není vysoké.

KATEŘINA: To věru nízký vtip.

VDOVA: A platí vám.

KATEŘINA: Jsem věru nízká, vás-li ještě ctím.

PETRUCHIO: Do ní, Katuško!

HORTENSIO: Do ní, vdovo!

PETRUCHIO: Sto hřiven vsadím hned,  
že moje Katuše ji porazí!

HORTENSIO: To má je věc!

PETRUCHIO: To chrabrá řeč! – Zde, hochu, na zdraví!

_(Připíjí Hortensiovi.)_

BAPTISTA: Co říká Gremio, jak srší vtipem?

GREMIO: Nu, dávají druh druhu parohy.

BIANKA: Že dávají? – Zlý vtipkář snad by řek,  
že někomu hned samy narostly.

VINCENTIO: Aj, slečna nevěsta se vzbudila?

BIANKA: Ne leknutím, a proto usne zas.

PETRUCHIO: To nesmíte. – Když jednou jste už v tom,  
snad perný žert neb dva vás nesplaší.

BIANKA: Cožpak jsem pták? – V keř jiný uletím  
a potom za mnou! Napněte svůj luk,  
jste všichni vítáni.

_(Odejdou Bianka, Kateřina a vdova.)_

PETRUCHIO: Ta tam! – Hle, Tranio, po ptáčku tom  
jste mířil – třeba jste ho netrefil.  
A proto všem zde piju na zdraví,  
kdo střelili, a třeba chybili!

TRANIO: Lucentio mne za chrta měl, pane,  
jenž honí sám a kořist nese lovci.

PETRUCHIO: To dobrý obrat, jenom trochu psí.

TRANIO: Je dobře, vy že honil jste si sám,  
laň vaše, myslím si, vás prožene.

BAPTISTA: Oho, Petruchio! Teď trefil on.

LUCENTIO: Dík, milý Tranio, za řízný vtip.

HORTENSIO: Teď přiznej se mi, neťal do živého?

PETRUCHIO: To nezapírám, že mne trochu škráb,  
leč jak ten vtipu hrot se odrazil,  
já proti jedné deset vsadím hned,  
vás oba dva že pošramotil víc.

BAPTISTA: Teď opravdu, synu Petruchio,  
já myslím přec, že máš tu nejhorší.

PETRUCHIO: A já zas ne! A, bych to dokázal,  
ať každý pro svou ženu pošle teď  
a ten, čí žena nejposlušnější  
a komu přijde sem na první vzkaz,  
ať sázku vyhrá, kterou navrhnu.

HORTENSIO: Dobrá! Co vsadíme?

LUCENTIO: Já dvacet korun!

PETRUCHIO: Ó, dvacet korun!  
To vsadím na sokola, svého psa,  
však na svou ženu dvacetkráte víc.

LUCENTIO: Tož sto.

HORTENSIO: Je dobře.

PETRUCHIO: Sázka přijata.

HORTENSIO: Kdo začne?

LUCENTIO: Já. – Biondello, jdi mi hned  
a vyřiď paní své, by přišla ke mně.

BIONDELLO: Už jdu.

_(Odejde Biondello.)_

BAPTISTA: Že Bianka přijde. – Na polovic, synu.

LUCENTIO: Nic na polovic. Držím sázku sám.

_(Vrátí se Biondello.)_

Nu, jak? – S čím jdeš?

BIONDELLO: Má paní vzkazuje,  
že nemá kdy a přijít nemůže.

PETRUCHIO: Ah – nemá kdy – a přijít nemůže!  
To odpověď?

GREMIO: Ba jest – a velmi vlídná.  
A vy se jenom k Bohu modlete,  
ať vaše žena hůř vám nevzkáže.

PETRUCHIO: Já doufám – lépe.

HORTENSIO: Biondello, jdi a popros ženu mou,  
by ke mně přišla hned.

_(Odejde Biondello.)_

PETRUCHIO: Ó – popros ji! –  
To arciť nepřijíti nemůže!

HORTENSIO: A já mám, pane, strach, že tvoje choť,  
kdybys hezky prosil, nepřijde.

_(Vrátí se BIONDELLO.)_

Nu – kde je moje žena?

BIONDELLO: To jistě prý si chcete ztropit žert.  
A ona nechce. – Máte přijít sám.

PETRUCHIO: To hůř a hůře. – Ona nechce přijít!  
Toť ošemetné, bídné, k nesnesení!  
Jdi, Grumio, – a vyřiď paní své,  
že poroučím, by ke mně přišla sem.

_(Odejde Grumio.)_

HORTENSIO: Znám odpověď.

PETRUCHIO: Ta jest?

HORTENSIO: Že nepřijde.

PETRUCHIO: Tím horší osud můj – a konec pak.

_(Vystoupí KATEŘINA.)_

BAPTISTA: Rodičko boží, hle, toť Kateřina!

KATEŘINA: Co libo, pane, že jste poslal pro mne?

PETRUCHIO: Kde sestra tvá a choť Hortensiova?

KATEŘINA: Baví se spolu vedle u krbu.

PETRUCHIO: Jdi, přived je, a nechce-li se jim,  
jich manželům je bičem dopráskej.  
Už pravím, jdi a přived je sem hned.

_(Odejde Kateřina.)_

LUCENTIO: Hle, zázrak – je-li v světě zázraků!

HORTENSIO: A jest! – Já žasnu, co to znamená.

PETRUCHIO: Mír znamená to, lásku, tichý život,  
ctihodný řád a pravou nadvládu  
a zkrátka vše, co něhou zvem a štěstím.

BAPTISTA: Teď blaze žij, milý Petruchio,  
tys vyhrál sázku, oni prohráli.  
A já ti přidám dvacet tisíc korun  
co nové věno nové dceři své,  
neb změněna jest jako nikdy dřív.

PETRUCHIO: Nuž, lépe ještě sázku vyhrát chci  
a ukázati její poslušnost  
a nově zbudovanou ctnost a mrav.

_(Vrátí se KATEŘINA s BIANKOU a VDOVOU.)_

Zde přichází a vede vaše ženy  
jak zajatce své pevné ženské víry. –  
Ten čepec, Katuško, ti nesluší,  
pryč s karkulkou a hoď to pod nohy.

_(Kateřina sejme čepec a odhodí jej.)_

VDOVA: Ó Bože, jen mne žalu ušetři,  
než k hloupým tak to koncům přivedu!

BIANKA: Ta zpozdilost že zve se poslušností? –

LUCENTIO: Tak zpozdile kéž poslouchalas též!  
Tvé poslušnosti moudrost, krásná Bianko,  
sto korun stála mne, dnes po večeři.

BIANKA: Tím větší byla vaše zpozdilost,  
že na mé poslušenství sázel jste.

PETRUCHIO: Teď, Kateřino, tobě ukládám,  
bys řekla těmto ženám svéhlavým,  
čím povinny jsou mužům svým a pánům.

VDOVA: Vy žertujete, nechcem kázání.

PETRUCHIO: Čiň, jak jsem řek, a napřed začni s tou.

VDOVA: To neudělá.

PETRUCHIO: To udělá! – A napřed začni s tou. –

KATEŘINA: Fi, fi! – To čelo mračné, nevlídné  
již vyjasni a zlostné nestřílej  
z těch očí pohledy, by zranily  
ti tvého pána, krále, vladaře!  
To hubí krásu tvou jak pažit mráz,  
tvou pověst ruší jako vichr květ  
a nikdy slušné to ni milostné.  
Jeť žena hněvná pohnutý jak zdroj  
nevzhledný, kalný, hustý, nekrásný  
a nikdo, aťsi žízniv sebevíc,  
z něj nesrkne ni tkne se krůpěje.  
Tvůj manžel je tvůj pán, tvůj život, hlídač,  
tvá hlava, mocnář tvůj; on o tebe  
i o tvůj chléb má péči – svěřuje  
své tělo klopotě i na moři  
i na zemi; on v bouřích probdí noc  
a v mrazu den, když doma ležíš ty  
v teple a v jistotě a bezpečna.  
Z tvých rukou jinou nechce bráti daň  
než lásku, vlídnou tvář a poslušnost,  
plat příliš malý za tak velký dluh!  
Co poddaný je dlužen knížeti,  
to žena svému choti dlužna jest;  
a zlá-li jest a vzpurná, kyselá  
a neposlušná vůle poctivé,  
čím jiným jest než buřič ohavný  
a zrádce na tom, kdo ji miluje?  
Mně stydno jest žen oněch zpozdilých,  
jež válčí tam, kde mají o mír klečet,  
neb vrch a vlády žezlo hledají,  
kde sloužit mají, mlčky milovat.  
Proč naše těla útlá, slabá jsou,  
neschopna práce, světa klopoty,  
než aby jemný vděk a srdce naše  
se shodovaly s naším zevnějškem?  
Ó, jdětež vzdorní, slabí červíci!  
Můj duch byl silný jako které z vás,  
mé srdce velké tak, um větší snad,  
bych slovo slovem, hněvem bila hněv,  
však vidím: oštěp náš je stéblo jen;  
tak slabé jsme; náš všecek vzdor se láme  
a nejmíň jsme, když nejvíce se zdáme.  
Nuž, nechme choutek, vzdor to ubohý!  
Spíš ruce klaďte muži pod nohy.  
Když můj choť velí – dokážu to nyní:  
zde ruka moje – ať jej šťastna činí!

PETRUCHIO: To přec je žínka!  
Pojď, Katuško, a dej mi hubičku!

LUCENTIO: Aj, vyhráls, brachu, máš ji v malíčku.

VINCENTIO: To hezké jest, když dítky jsou tak hodné.

LUCENTIO: A nehezké, když ženu střeček bodne.

PETRUCHIO: Vid, Katuško! – A nyní půjdem spat.  
Tři ženili se – dvěma dán už plat.  
Ač trefili jste vy, já vyhrál jsem;  
a že jsem vyhrál, dobrou noc vám všem!

_(Odejdou Petruchio a Kateřina.)_

HORTENSIO: Nu jdi si, jdi! – Byl tebou zkrocen drak!

LUCENTIO: A zázrak, prosím – zůstane-li tak!

_(Odejdou.)_

</section>
