---
title: JEDNÁNÍ DRUHÉ
contentType: drama
---

<section>

## Scéna první

_V Padově. – Pokoj v domě Baptistově._

_(Vystoupí KATEŘINA a BIANKA.)_

BIANKA: Tak, dobrá sestro, neubližuj mi  
a sobě nekřivdi, že služku chceš  
a otrokyni ze mne učinit.  
Tím pohrdám. Co ale ostatních  
se tretek týče, všech se ráda vzdám,  
ba i těch šatů svých, až na sukni.  
Jen poruč, a co chceš, ti udělám,  
vždyť dobře vím, co k starším povinnost.

KATEŘINA: Ze všech tvých ženichů, ti poroučím,  
bys řekla, koho nejvíc miluješ.  
A přetvářky se chraň!

BIANKA: Věř, sestro, u všech mužů živoucích  
jsem dosud nezhledla té zvláštní tváře,  
jež nad jiné by se mi líbila.

KATEŘINA: Miláčku, lžeš! Hortensio to není?

BIANKA: Jej máš-li ráda, sestro, přísahám,  
že budu mluvit za tebe; – je tvůj.

KATEŘINA: Ó, pak ti milejší snad bohatství,  
chceš Grémia, bys krásu zachovala?

BIANKA: Ty pro něho mi tedy závidíš?  
Ne, žertuješ – a nyní znamenám,  
že vše, cos udělala, byl jen žert.  
Ach prosím, sestro, rozvaž mi ty ruce!

KATEŘINA: To žert-li byl, pak žertem bylo vše!

_(Udeří ji.)_

_(Vystoupí BAPTISTA.)_

BAPTISTA: Hoj, zpátky, slečno, nač té svévole?  
Sem, Bianko, – pláče děvče ubohé!  
Jdi k svému šití, pranic neměj s ní.  
Ó hanba, stvůro ďáblem posedlá,  
proč křivdíš té, jež nezkřiví ti vlasu?  
Kdy zranila tě příkrým slůvkem jen?

KATEŘINA: Že mlčí, dráždí mne a pomstím se!

_(Vrhá se na ni.)_

BAPTISTA: Jak – přede mnou? Má Bianko, odejdi!

_(Odejde Bianka.)_

KATEŘINA: Vy zbraňujete mi? – Aj, vidím teď,  
je poklad váš a tak se musí vdát.  
Já o svatbě jí bosa tančit mám  
a pro samou tu vaši lásku k ní  
mám já se v pekle vodit s opicí!  
Nemluvte na mne, půjdu, plakat budu,  
než hodí se to, bych se pomstila.

_(Odejde Kateřina.)_

BAPTISTA: Zda v světě byl kdy člověk soužen tak!  
Leč kdo to přichází?

_(Vystoupí GREMIO a LUCENTIO v oděvu prostého člověka. – PETRUCHIO a HORTENSIO jako hudebník. – TRANIO s BIONDELLEM nesoucím loutnu a knihy.)_

GREMIO: Dobré jitro, sousede Baptisto.

BAPTISTA: Dobré jitro, sousede Gremio. Pozdrav Bůh, pánové!

PETRUCHIO: Též vás, můj dobrý pane! Prosím vás,  
nemáte dceru zvanou Kateřinu,  
krásnou a ctnostnou?

BAPTISTA: Mám, pane, dceru zvanou Kateřinu.

GREMIO: Toť příliš zhurta; mluvte pořádně.

PETRUCHIO: Ó, křivdíte mi, pane, – dovolte.  
Jsem šlechtic veronský, jenž doslechnuv  
o její kráse, jejím důvtipu  
a rozmilosti, cudné skromnosti  
a vzácných darech, vlídném chování,  
si dovoluji vejít – smělý host –  
k vám do domu, bych sám se přesvědčil  
o pověsti tak často slýchané.  
A závdavkem na dobré uvítání  
k vám ze svých lidí vedu jednoho,

_(představuje Hortensia)_

jenž hudbu zná i matematiku,  
by doučil ji zdatně vědám těm,  
jichž, pokud vím, už není neznalá.  
Je z Mantovy a Licio se zove.

BAPTISTA: Jste vítán, pane, – kvůli vám on též.  
Leč Kateřina, moje dceř, to vím,  
vám nehodí se – k mému zármutku.

PETRUCHIO: Ah – nehodláte s ní se rozloučit! –  
Neb moje osobnost vám není vhod?

BAPTISTA: Jste na omylu, mluvím jen, co vím.  
Nuž, odkud, pane, jste? – A vaše jméno?

PETRUCHIO: Petruchio jsem, syn Antonia,  
tož muže v celém Vlašsku známého.

BAPTISTA: Jej dobře znám; jste vítán kvůli němu.

GREMIO: Přes všechnu úctu k vám, Petruchio,  
teď prosím poshovte a ubohé  
nás žadatele pusťte k slovu též.  
_Baccare!_ – Nejste nijak ostýchav.

PETRUCHIO: Rád bych byl u cíle, to pochopíte.

GREMIO: To věřím. Jen ať námluv neželíte. –  
Sousede, to nabídnutí je velmi vzácné, o tom není pochybnosti. Ale abych také já dal vám najevo stejnou pozornost, neboť jste vždycky býval ke mně vlídným nad jiné, představuji vám tohoto mladého učence _(představuje Lucentia)_, který dlouho studoval v Remeši a je tak znalý řečtiny, latiny a jiných jazyků jako ten druhý hudby a matematiky. Jmenuje se Cambio a prosím, přijměte jeho služby.

BAPTISTA: Tisíceré díky, signore Gremio! Buďte mi vítán, milý Cambio. – _(K Traniovi.)_ Ale vy, vzácný pane, jste tu jako cizinec. Mohu býti tak smělým a zeptati se vás na příčinu vašeho příchodu?

TRANIO: Promiňte, pane, smělost u mne jest,  
že jako cizinec ve městě tom  
o vaši dceru se tu ucházím,  
tož Bianku spanilou a přectnostnou.  
Já také vaši pevnou vůli znám,  
jež dává přednost její starší sestře;  
a proto žádám si jen přízně té,  
až poznáte můj původ a můj stav,  
bych vítán byl jak druzí ženiši  
a volný přístup měl jak ostatní.  
A k vychování vašich dcer zde dávám  
ten prostý nástroj s malým balíčkem  
knih latinských a řeckých; jsou-li vhod,  
pak jistě mají cenu velikou.

BAPTISTA: Lucentio jest vaše jméno. – Odkud?

TRANIO: Jsem z Pisy, pane, syn Vincentiův.

BAPTISTA: Muž velmocný to v Pise; z pověsti  
jej dobře znám. Jste vřele vítán, pane.

_(K Hortensiovi.)_

Zde loutnu vezměte.

_(K Lucentiovi.)_

A knihy vy.  
Hned uvidíte obě žačky své.  
Hej, někdo sem!

_(Vystoupí SLOUŽÍCÍ.)_

Uveď, příteli, ty pány k mým dcerám a řekni jim, že jsou to jejich učitelé. Ať se k nim obě dobře chovají.

_(Odejde sloužící s Hortensiem, Lucentiem a Biondellem.)_

Teď projdeme se trochu zahradou  
a potom k obědu. – Jste vítáni;  
to přesvědčení prosím všichni mějte.

PETRUCHIO: Signore, slyšte, moje věc má kvap;  
jet na námluvy nelze každý den.  
Vy znal jste mého otce, v něm pak mne,  
jenž statky, zboží, všecko zdědil po něm  
a spíš je rozmnožil než umenšil.  
Tož řekněte, když lásky vaší dcery  
si dobudu, co věnem dáte jí?

BAPTISTA: Po smrti mé půl všech mých pozemků  
a dvacet tisíc korun, pane, hned.

PETRUCHIO: A za to věno já pojistím jí  
po ovdovění – kéž mne přežila! –  
své všechny pozemky a nájemství.  
A podrobnosti hned si napíšem,  
by smlouva obě strany vázala.

BAPTISTA: Až nejhlavnější docílíte věci,  
tož lásky její; to jest ve všem vše.

PETRUCHIO: To – není nic! Neb otče, pravím vám,  
jsem neústupný jako ona hrda,  
a kde dva požáry se setkají,  
věc tráví, která krmí jejich vztek.  
Ač malý oheň malým větrem roste,  
přec velká vichřice jej uhasí.  
Tak ona mne, já ji si podmaním;  
jsem drsný muž, ne děcko v námluvách.

BAPTISTA: Kéž byly šťastny tvoje námluvy!  
Leč ozbroj se na mnohou příkrou řeč.

PETRUCHIO: Až po zuby jak hory proti větru;  
je nevyvrátí, byť i věčně dul.

_(Vystoupí HORTENSIO s potlučenou hlavou.)_

BAPTISTA: Co, příteli, se stalo, žes tak bled?

HORTENSIO: Když bledý jsem, to strachem, věřte mi.

BAPTISTA: Má dcera moje k hudbě nadání?

HORTENSIO: Ta nadání má spíše k vojáctví!  
Snad železo jí v ruce vydrží,  
však loutna ne.

BAPTISTA: Tož na loutnu ji nenaučíš hrát?

HORTENSIO: Ne! – Ona loutnou o mne zahrála.  
Já řekl jí, že nemá pravý hmat,  
a dal jí ruku, jak má prsty klást;  
tu vzkřikla jako ďáblem posedlá:  
„Hmat říkáš tomu? Ukážu ti hmat!“  
a udeří mne loutnou přes lebku,  
že nástrojem šla hlava skrz a skrz,  
a já jsem stál tu chvíli strnulý  
jak na pranýři, hledě loutnou ven.  
A při tom nadala mi hudlařů  
a oslů drnkavých a bůhvíco,  
jak nadávky by rovnou četla z knih!

PETRUCHIO: To, přisámbůh, je holka veselá;  
teď ještě desetkrát ji radši mám.  
Ó, jak už toužím s ní si požvatlat!

BAPTISTA _(k Hortensiovi)_:

Jen pojďte se mnou, nermuťte se pro to  
a cvičit začněte mou mladší dceř;  
je učenlivá, za vše dobré vděčná.  
Petruchio, chcete-li s námi jít,  
neb mám snad Kateřinu poslat sem?

PETRUCHIO: Tak prosím učiňte, já počkám zde.

_(Odejdou Baptista, Gremio, Tranio a Hortensio.)_

A hezky ohnivě ji pozdravím.  
Když bude láti, přímo řeknu jí,  
že jako slavík zpívá líbezně;  
když mračit se, – že hledí čistě tak  
jak ranní růže rosou omytá.  
Když něma bude, slova nehlesnouc,  
pak chválit budu její řeči proud  
a řeknu, že je k smrti výmluvná.  
Když řekne, bych šel k ďasu, vzdám jí dík,  
jak zvala by mne zůstat na týden.  
Když dá mi košem, hned se pozeptám,  
kdy ohlášky, kdy veselka má být. –  
Zde přichází, teď mluv, Petruchio!

_(Vystoupí KATEŘINA.)_

Zdař Bůh, Katuško, slyším, zvou vás tak.

KATEŘINA: Slyšel jste dobře, jste však přihluchlý;  
když mluví o mně, zvou mne Kateřina.

PETRUCHIO: Vy lžete! – Říkají vám Katuše  
a hezká Katinka – též Káča zlá! –  
Leč vy jste Katuška, všech Katušek  
ta nejhezčí po celém křesťanstvu. –  
Ne Káta z Katic – zlaté Kačátko,  
neb kačátka jsou zlatá. – Protož teď,  
má útěcho, má Katuško, slyš zvěst:  
Po městech všech tvou vlídnost uslyšev  
a ctnosti hlásány a krásu tvou  
\- ač proti skutečnosti pravý klep! –,  
já nabyl touhy zváti tebe svou.

KATEŘINA: Nabyl? Kdo nabyl, ať zas pozbude!  
Čím dřív, tím líp. – Já věděla to hned,  
že jste kus nábytku.

PETRUCHIO: A jakého?

KATEŘINA: Židle.

PETRUCHIO: To trefné! Pojď si na mne sednout.

KATEŘINA: Jsou osli k nošení a tak jste vy.

PETRUCHIO: Jsou ženy k nošení a tak jste vy.

KATEŘINA: Ne zbrklých rejtarů – já aspoň ne!

PETRUCHIO: Já, milá Katuško, tě nepřetížím,  
neb věda, žes tak ještě mladičká  
a lehká –

KATEŘINA: Že mne hlupák nelapí!  
Však těžká zrovna, jak se dívce sluší.

PETRUCHIO: Tys ostrá.

KATEŘINA: Vy jste ostříž.

PETRUCHIO: Hrdličko,  
ty chceš, by tebe ostříž polapil?

KATEŘINA: Mně nepadne tak snadno na hrdlo.

PETRUCHIO: Ne tedy „hrdličko“ – tys vosa zlá.

KATEŘINA: Chraňte se, pane, mého žihadla.

PETRUCHIO: To lehká pomoc – hned je vytrhnout.

KATEŘINA: Aj, kdyby blázen věděl jen, kde jest.

PETRUCHIO: Kdož neví, kde má vosa žihadlo?

KATEŘINA: V jazyku.

PETRUCHIO: V čím jazyku?

KATEŘINA: Ve vašem,  
když takto mluvíte. – A buďte zdráv.

PETRUCHIO: Můj jazyk u tebe, kde vosí hrot?  
Ne, milá Katuško, jsem šlechticem.

KATEŘINA: To zkusím hned.

_(Udeří jej.)_

PETRUCHIO: Věř, oplatím to, udeříš-li zas.

KATEŘINA: Tak ztratíte svůj štít.  
Když uhodíte, nejste šlechticem.  
Kdo nemá štítu, nemá záštity.

PETRUCHIO: Aj, heraldik? Ó, vpiš mne do svých kněh!

KATEŘINA: Co máte v erbu? Hřeben kohoutí?

PETRUCHIO: Kohouta bez hřebenu, chce-li jen  
Katuška býti mojí slepicí.

KATEŘINA: Ten kohout není můj, jenž kokrhá tak hloupě.

PETRUCHIO: Ne, Katuško, tak nehleď kysele.

KATEŘINA: To je můj zvyk, když pouchle uvidím.

PETRUCHIO: Zde není pouchlat, tedy nekysel se.

KATEŘINA: A je! A je!

PETRUCHIO: Kde? Ukaž mi je.

KATEŘINA: Nemám zrcadla.

PETRUCHIO: Jak? Myslíš ty mou tvář?

KATEŘINA: Tak dobře uhod – a tak mladičký!

PETRUCHIO: Při svátém Jiří, pro vás příliš mlád!

KATEŘINA: A už tak zvadlý!

PETRUCHIO: To tak žalostí.

KATEŘINA: Vás neželím.

PETRUCHIO: Však slyš, Katuško, neujdeš mi; slyš!

KATEŘINA: Má přítomnost vás dráždí; půjdu již.

PETRUCHIO: I ani za mák, jsi tak roztomilá.  
Říkali mi, žes hrubá, divoká  
a vzpurná – nyní vidím, že to lež!  
Tys milá, hravá, dosti zdvořilá,  
sic málomluvná, ale líbezná  
jak z jara květ. – Ne, ty se nemračís,  
ty neumíš se vzdorně podívat,  
ne do rtů hrýzt, jak umí holky zlé,  
ne kochati se v příkré odmluvě. –  
Ty vlídně bavíš svoje ženichy,  
a řečí plnou něhy laskavé.  
Co říká svět, že kulhá Katuška?  
Ó utrhačný světe! Katuška  
je rovná, štíhlá lískový jak prut  
a brunátná jak ořech vypadlý  
a sladší jadérka. – Ó, ukaž jen,  
jak chodit umíš! Ne, ty nekulháš!

KATEŘINA: Jdi, blázne, svojí čeledi si kaž!

PETRUCHIO: Zdaž Diana kdy zdobila svůj háj  
jak ty tu síň svou chůzí královskou?  
Buď Dianou a ona Katuškou;  
a potom Katuška tak cudná buď  
a Diana tak laškovná jak ty!

KATEŘINA: Kde jste ty krásné řeči studoval?

PETRUCHIO: To tak extempore, vtip od matky.

KATEŘINA: To vtipná máť; syn jinak bez vtipu.

PETRUCHIO: Což moudrý nejsem?

KATEŘINA: Tolik rozumu  
tak máte, byste v teple držel se.

PETRUCHIO: To také hodlám, sladká Katuško,  
v tvé posteli; – a proto nechme již  
těch prázdných řečí. – Zkrátka je to tak:  
Tvůj otec přivolil, bych si tě vzal,  
a chtěj si nebo nechtěj, budeš má.  
Teď, Katuško, já muž jsem pro tebe  
a při tom světle, v němž tvou krásu zřím  
– tu krásu, která blaží mne i tebe –,  
ty jiného než mne si nesmíš vzít;  
neb zrozen jsem tě zkrotit, Katuško,  
a z kočky divoké tě, Katuško,  
udělat kočičkou, tak domácnou  
jak všechny jiné hodné Kačenky.  
Zde otec tvůj a ty se nevzpírej,  
musím a chci si Kateřinu vzít!

_(Vrátí se BAPTISTA, GREMIO a TRANIO.)_

BAPTISTA: Nu což, signore, jak se daří vám s mou dcerou?

PETRUCHIO: Jak jinak nežli slavně, výborně!  
Je nemožno, bych špatně pochodil.

BAPTISTA: Jak, dcero Kateřino, – zamlklá?

KATEŘINA: Svou dcerou zvete mne? – Ba, přeněžnou  
jste otcovskou mi péči dokázal  
chtě, aby zpola blázen si mne vzal,  
chlap ztřeštěný a hejsek zlolajný,  
jenž myslí, věc že klením pořídí.

PETRUCHIO: To, otče, tak: I vy a celý svět,  
jenž mluvil o ní, nerozuměl jí.  
Zle-li se tváří, je to z politiky.  
Smělá? – Ne. – Skromná jako holoubek.  
Prudká? – Ne. – Jako jitro líbezná.  
Tak trpělivá! – Druhá Griselda!  
A cudná, římská to Lukrecie. –  
I abych skončil – shodli jsme se tak,  
že příští neděli je veselka.

KATEŘINA: Spíš uvidím vás viset v neděli.

GREMIO: Petruchio, že viset budete!

TRANIO: Tak pochodil jste? Dobrou noc i nám!

PETRUCHIO: Jen zvolna, páni, – pro sebe jsem volil;  
jí-li to vhod a mně, co po tom vám?  
My učinili spolu úmluvu,  
že bude ještě vzdornou – před lidmi.  
Já pravím vám, že je to k nevíře,  
jak miluje mne. – Drahá Katuška  
mi padla na šíji a hubička  
tak rychle za hubičkou pršela,  
že dobyla si mžikem lásky mé.  
Ó, vy jste žáci! – Je to podívaná,  
když muži s ženami jsou samotni,  
jak nejbídnější špaček dovede  
i nejvzdornější ženu ukrotit.  
A teď mi podej ruku, Katuško;  
chci do Benátek pro šat svatební.  
Vy, otče, obstarejte veselí  
a hosty pozvěte, já jsem si jist,  
že hezká bude moje Kateřina.

BAPTISTA: Co říci, nevím; podejte mi ruce.  
Bůh vám dej štěstí. Tedy svoji jste.

GREMIO: }

TRANIO: } My amen pravíme. Jdem za svědky.

PETRUCHIO: Otče a ženo a vy, páni, sbohem!  
Jdu do Benátek, neděle tu hned.  
Chci prsteny a šperky, úbor skvělý –  
Teď hubičku! – A svatbu na neděli.

_(Odejdou Kateřina a Petruchio každý jinou stranou.)_

GREMIO: Byl obchod kdy tak rychle uzavřen?

BAPTISTA: Ba, jako obchodník jsem, páni drazí,  
jenž na zoufalý trh své všecko sází.

TRANIO: To zboží na krku vám leželo,  
teď dá vám zisk, neb v moři utone.

BAPTISTA: Zisk, jehož hledám, jest – v jich sňatku klid.

GREMIO: Ba, že on tichou holubičku chyt. –  
Leč, Baptisto, teď k vaší mladší dceři,  
neb nastal den tak dlouho čekaný. –  
Jsem soused váš a první byl jsem ženich.

TRANIO: A já jsem ten, jenž Bianku miluje  
víc, nežli uhodnout lze myšlénkám.

GREMIO: Mládě! – Tvá láska mojí nerovná se.

TRANIO: Tvá mrzne, staroušku.

GREMIO: Tvá připéká se.  
Zpět, holobrádku, jenom stáří živí.

TRANIO: A mladost kvete, u žen dělá divy.

BAPTISTA: Nuž ticho, pánové, já srovnám spor.  
Jen skutkům kyne cena. Ten, kdo z vás  
mé dceři nejpěknější podíl dá,  
dostane Bianku. – Nuže, Gremio,  
co můžete mé dceři zajistit?

GREMIO: Zprv, jakož víte, ve městě můj dům  
je zlatem, stříbrem hojně zásoben.  
Mám konve, umyvadla k šplíchání  
těch jemných ruček; všechny koberce  
jsou tyrská tkanina a ze sloně  
mé skříně naplněné zlaťáky.  
A v cypřišových truhlách čalouny  
a pokrývky a látky přeskvostné  
a baldachýny, stany, jemný kment,  
turecké polštáříky s perlami,  
benátské krajky zlatém prošité;  
cín, měď a vše, co k domu přísluší  
a k domácnosti. – Pak na statku svém  
sto dojných krav a dvakrát šedesát  
mi tučných volů stojí ve chlévech  
a k tomu vše, co k statku náleží.  
Já sám jsem léty ztížen, přiznávám,  
a zítra umru-li, vše bude její,  
když za života býti chce jen mou.

TRANIO: To „jen“ zde bylo dobré. – Slyšte mne:  
Jsem otcův dědic, jediný jen syn:  
když za manželku dáte mi svou dceř,  
jí tři a čtyři domy postoupím,  
tak dobré v hradbách Pisy bohaté,  
jak signor Gremio má v Padově.  
A ročně dva tisíce dukátů  
ze žírných lánů – vše má sama brát.  
Signore Gremio, nemáte dost?

GREMIO: Dva tisíce – a ročně z pozemků!  
To arciť statek můj mi nenese.  
Však statek dám a kromě toho loď,  
jež v přístavu mi kotví marsijlském.  
Jakž? Ucpal jsem vám krk tím korábem?

TRANIO: Gremio, známo, že má otec můj  
tři velké koráby, dvě galeje  
a dvanáctero lodic veslových.  
Ty pojistím jí, ano dvakrát víc  
než cokoliv, co ještě podáš ty.

GREMIO: Já všecko podal jsem a nemám víc  
a ona nemůž dostat víc, než mám.  
Vhod jsem-li vám, jest její vše, co mé.

TRANIO: Je dívka tedy mou; já přede všemi  
k ní právo mám, jak pevně slíbil jste;  
neb signor Gremio byl překonán.

BAPTISTA: Já přiznávám, že nejvíc nabízíte,  
potvrdí-li to všechno otec váš,  
je vaše; – ale prosím odpusťte,  
což, umřete-li před ním, kde je podíl?

TRANIO: Toť pravá zbytečnost; je stár, já mlád.

GREMIO: A nemůž umřít mladý jako starý?

BAPTISTA: Nuž dobře, pánové, je rozhodnuto.  
Na příští neděli, jak známo vám,  
se provdá moje dcera Kateřina.  
Hned nato v neděli zas Bianka bude  
nevěstou vaší, vše-li zajistíte;  
když ne, pak signor Gremio ji vezme.  
Již sbohem teď – a díky oběma.

_(Odejde.)_

GREMIO: Bůh s vámi, dobrý, milý sousede!  
Teď, mladý hejsku, se tě nebojím;  
tvůj otec byl by blázen, aby dal  
ti vše, co má, a na svá stará léta  
klad nohy pod tvůj stůl. – Ne ne, můj hochu,  
italský lišák chytřejší je trochu.

_(Odejde.)_

TRANIO: Ďas do tebe, ty skáro podšitá!  
Já do velké se tady pustil hry,  
leč svému pánu hodlám posloužit;  
co na tom, jak? – Klamný Lucentio  
mít musí otce – nepravého zas  
Vincentia –, a to je zázračné?  
Neb obyčejně otec děti má;  
však zde si dítě otce musí rodit,  
má-li to vše k mé klamné hře se hodit.

_(Odejde.)_

</section>
