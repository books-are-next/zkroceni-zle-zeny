---
title: Scéna čtvrtá
contentType: prose
---

_Padova. – Před domem Baptistovým._

_(Vystoupí TRANIO a ŠKOLOMET přestrojený za Vincentia.)_

TRANIO: Zde, pane, jest ten dům. – Mám zavolat?

ŠKOLOMET: Nu, arciť, ale nemýlím-li se,  
signor Baptista možná vzpomene,  
že před dvaceti lety v Janově  
jsme u Pegasa spolu bydleli.

TRANIO: To dobře. Jenom svého držte se  
a v každém případě tak přísným buďte,  
jak na řádného otce přísluší.

_(Vystoupí BIONDELLO.)_

ŠKOLOMET: Já ručím za to. Ale zde váš sluha;  
jej též by bylo dobře poučit.

TRANIO: Toho se nebojte. Biondello, slyš,  
teď ve všem ať mi konáš povinnost,  
pravým Vincentiem teď je tu on.

BIONDELLO: I buďte bez starosti.

TRANIO: A u Baptisty vše jsi vyřídil?

BIONDELLO: Já řek, že otec váš je v Benátkách  
a v Padově že dnes ho čekáte.

TRANIO: Tys kapitální hoch. Zde spropitné.  
Hle Baptista. – Teď upravte si tvář.

_(Vystoupí BAPTISTA a LUCENTIO.)_

Signor Baptista, – šťastná příhoda!  
Otče, to je ten pán, jak řek jsem vám;  
teď otcovskou mi lásku prokažte  
a kvůli Biance vyplaťte můj podíl.

ŠKOLOMET: Jen zvolna, synu! – Pane, dovolte.  
Jak přišel jsem do města vašeho,  
bych nějaké tu dluhy povybral,  
můj syn Lucentio převážnou věc  
mi řek, tož o své lásce k vaší dceři.  
A kvůli vaší vzácné pověsti  
a pro lásku, již syn můj chová k dívce  
a ona k němu – bych je nezdržel,  
rád, řádnému jak otci přísluší,  
jej ožením. – A když to milo vám  
tak jako mně, po krátké úmluvě  
já svolím ochotně a velmi rád,  
by svoji byli s naším souhlasem.  
Neb u vás nemusím být opatrným,  
jsteť, signore, tak nad vše vzácný muž.

BAPTISTA: Mně také, pane, slovo dovolte.  
Ta přímost vaše, stručnost jest mi vhod.  
Je pravda, že váš syn Lucentio  
mou dceru miluje a ona jej  
leč by se oba přetvařovali –,  
a protož dostačí, jak řekl jste,  
že budete mu otcem pečlivým;  
a dceři mé když řádný podíl dáte,  
je dobře vše a sňatek uzavřen.  
Mou dceru s vůlí mou ať má váš syn.

TRANIO: Mé díky, pane! Teď však povězte,  
kde jest vám libo zasnoubení slavit  
a smlouvu uzavřít, jež zárukou  
by pevnou byla stranám oběma.

BAPTISTA: Ne v domě mém, Lucentio, neb víte,  
zdi mají uši, já pak sluhy mám.  
Též starý Gremio dál vyzvídá  
a snadno byli bychom rušeni.

TRANIO: Tak tedy v bytu mém, když ráčíte;  
tam bydlí otec můj a večer dnes  
vše potají a dobře spravíme.  
Pro dceru svou hned sluhu pošlete  
a pro notáře dojde sluha můj.  
To nejhorší jen jest, že v takém chvatu  
vás jen tak nuzně mohu pohostit.

BAPTISTA: Jsem spokojen. – Teď, Cambio, spěš domů,  
ať jen se Bianka rychle uchystá.  
A chceš-li, řekni jí, co stalo se,  
že v Padově otec Lucentiův  
a za Lucentia že má se vdát.

BIONDELLO: Kéž bohové to dali, vroucně žádám!

TRANIO: Nech bohy na pokoji, raděj pryč!

_(Odejde Biondello.)_

Mám jíti napřed, milý signore?  
A buďte vítán k jedné míse dnes; –  
nuž pojďte, v Pise všecko nahradím.

BAPTISTA: Již jdu.

_(Odejdou Tranio, školomet a Baptista.)_

_(Vrátí se BIONDELLO.)_

BIONDELLO: Cambio!

LUCENTIO: Co chceš, Biondello?

BIONDELLO: Neviděl jste, jak můj pán na vás mrkal a smál se na vás?

LUCENTIO: Co na tom, Biondello?

BIONDELLO: Nic, na mou věru, ale nechal mne zde, abych vyložil význam neboliž morálku jeho znamení a pokynů.

LUCENTIO: Prosím tě, vylož tu svou morálku.

BIONDELLO: To je tak. Baptistu už máme. Je celý zaujat tou rozmluvou s klamným otcem klamného syna.

LUCENTIO: A co víc?

BIONDELLO: Máte jeho dceru přivést k večeři.

LUCENTIO: A dále?

BIONDELLO: Starý kněz od svátého Lukáše jest k vašim službám v každou hodinu.

LUCENTIO: A kam to všechno cílí?

BIONDELLO: To nemohu říci. Jenom vím, že jsou nyní v práci a padělávají ten úpis na podíl. Ujistěte vy se dívkou, _cum privilegio ad imprimendum solum_ – s výhradním právem tiskařským, jak říkáme – a do kostela s ní! Vezměte kněze, písaře a několik hodnověrných svědků!

Když to se nestane, víc nemám již co říci  
a sbohem na věky své dejte krasavici!

_(Chce odejíti.)_

LUCENTIO: Biondello, slyšíš?

BIONDELLO: Nemám kdy. – Znal jsem holčinu, která se vdala jednou odpoledne, jak šla na zahradu pro petružel do nadívaného králíka. A tak se ožeňte, pane, vy. A teď sbohem! Můj pán mi poručil dojíti k svátému Lukáši a požádati kněze, aby byl připraven, až se dostavíte s ní jako s přívěskem.

_(Odejde.)_

LUCENTIO: To smím a chci, když ona svolí jen,  
a svolí ráda, nač bych pochyboval?  
Nuž, půjdu k ní, ať cokoliv se zmane:  
je zle, když Cambio ji nedostane!

_(Odejde.)_
