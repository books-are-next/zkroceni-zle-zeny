---
title: Scéna pátá
contentType: drama
---

<section>

_Silnice._

_(Vystoupí PETRUCHIO, KATEŘINA a HORTENSIO.)_

**PETRUCHIO:** Jen dále jménem Páně! – Tedy zpět  
zas k tvému otci. Pane Bože můj,  
jak jasně, krásně svítí měsíc dnes!

**KATEŘINA:** Že měsíc? – Slunce! – Není měsíčno.

**PETRUCHIO:** Já povídám, že měsíc krásně svítí.

**KATEŘINA:** A já zas vím, že slunce krásně svítí.

**PETRUCHIO:** Teď, při mé matky synu – to jsem já –,  
to měsíc bude, hvězdy, co jen chci,  
než domů k tvému otci pojedem!  
Ty koně zpátky k nám zas odveďte.  
Jen odmlouvá, a nic než odmlouvá!

**HORTENSIO:** Řekněte ano, sic se nehneme.

**KATEŘINA:** Jen prosím dál, když jsme tak daleko,  
ať měsíc je neb slunce, co vám libo.  
A chcete-li, ať je to kahánek,  
chci přísahat, že mně to kahan též.

**PETRUCHIO:** Já říkám, že to měsíc.

**KATEŘINA:** Ano, vím.

**PETRUCHIO:** Ne, zalhala jste! Je to boží slunce!

**KATEŘINA:** Tak, milý Bože, je to boží slunce;  
však slunce není, nechcete-li vy,  
a měsíc mění se jak rozmar váš.  
Jak vy to chcete zvát, tak tomu jest  
a tak to bude Kateřině též.

**HORTENSIO:** Petruchio, jen dál, jsi vítězem!

**PETRUCHIO:** Nuž kupředu. Toť pravý koule běh,  
a ne již kosmo jdoucí od cíle.  
Leč ticho, kdo to cestou přichází?

_(Vystoupí VINCENTIO v cestovním obleku.)_

_(K Vincentiovi.)_

Ó krásná paní, dobrý den, kam cestou?  
Teď doopravdy, milá Katuško:  
zda vidělas kdy dívku svěžejší?  
Jak ruměnec a úběl zápolí  
v těch jejích líčkách! Kteréž nebeské  
zářejí hvězdy krásou takovou,  
jak ty dvě oči zdobí rajskou tvář?  
Milostná děvo, znovu dobrý den!  
Pro její krásu hned ji obejmi.

**HORTENSIO:** On zblázní ještě toho člověka,  
když dělá ženu z něho.

**KATEŘINA:** Aj, panno, pučící a mladistvá,  
tak svěží, líbezná a milostná,  
kam cesta tvá a kde je domov tvůj?  
Ó, šťasten, kdo tě zrodil, krásné dítě,  
šťastnější manžel, jemuž příznivé  
kdys hvězdy za družku tě usoudí!

**PETRUCHIO:** Co děláš, Katuško, snad neblouzníš?  
To starý, vetchý, vrásčitý je muž  
a žádná dívka, jak to povídáš.

**KATEŘINA:** Ach, promiň, starý otče, to můj zrak  
byl sluncem oslněn, že zdá se vše  
tak mladistvé a zelené mi být.  
Teď znamenám, že ctihodný jsi kmet,  
a odpusť prosím omyl bláhové.

**PETRUCHIO:** To učiň, staroušku, a pověz nám,  
kam cestuješ, a jdeš-li jako my,  
nám bude milá tvoje společnost.

**VINCENTIO:** Můj pane ctný a paní veselá,  
jejížto pozdrav mne tak polekal,  
Vincentio mne zvou; můj domov Pisa  
a do Padovy jdu, bych navštívil  
tam syna, jejž jsem dlouho neviděl.

**PETRUCHIO:** Kterak se zve?

**VINCENTIO:** Lucentio, můj pane.

**PETRUCHIO:** To šťasten jsem a šťastnější tvůj syn.  
A z příbuzenství teď i pro tvůj věk  
ti mohu říkat otče milený!  
Neb sestru ženy mé, té paní zde,  
tvůj syn si vzal. – A jen se nediv nic  
a nežel, jest to dívka počestná  
a zámožná a rodu vzácného.  
A kromě toho vše má vlastnosti,  
jak šlechticově choti přísluší.  
Vincentio, již dej se obejmout  
a nyní k tvému synu čackému,  
jejž od srdce tvůj příchod potěší.

**VINCENTIO:** Leč – je to pravda nebo jenom žert,  
jejž, kdo je vesel, sobě dovolí  
s tím, koho někde potká na cestě?

**HORTENSIO:** Mně, otče, věřte, že to pravda jest.

**PETRUCHIO:** Již pojď a sám se o tom přesvědčíš;  
neb nevěříš nám pro ten první žert?

_(Odejdou Petruchio, Kateřina a Vincentio.)_

**HORTENSIO:** Petruchio, ty srdce dodals mi. –  
K mé vdově teď! Až začne všetečně,  
ji zkrotit naučils mne výtečně.

_(Odejde.)_

</section>
