---
title: JEDNÁNÍ PRVNÍ
contentType: prose
---

<section>

## Scéna první

_Ulice v Padově._

_(Vystoupí LUCENTIO a TRANIO.)_

LUCENTIO: Víš, Tramo, jak touha veliká  
po krásné Padově, věd štěpnici,  
mne vedla do úrodné Lombardie,  
Vlach slavných utěšené zahrady. –  
Tak svého otce láskou vyzbrojen  
i ochotou – a dobrým průvodem  
tvým, sluho věrný, ve všem zkušený,  
zde oddechnu a šťastně započnem  
běh učení a hlubých bádání.  
Pisa, jež vzácným slyne měšťanstvem,  
dala mi život – mému otci též:  
tož velkokupci světoznámému,  
Vincentiovi z Bentivogliů.  
Syn jeho, ve Florenci vychován,  
má splnit otci všechny naděje  
a jeho statky ctnostmi ozdobit;  
a protož, Tranio, rok studií  
chci ctnosti věnovat a z mudrosloví  
té části, která učí blaženství,  
jehož jen ctností možno dosíci.  
Co myslíš ty? – Neb z Pisy odešel  
a do Padovy přišel jsem jak ten,  
kdo z mělké bažiny se vrhá v tůň  
a dosyta chce žízeň uhasit.

TRANIO: _Mi perdonate_, vzácný pane můj,  
já téhož náhledu jsem jako vy  
a rád, že pevný máte úmysl  
brát sladkost ze sladkého mudrctví. –  
Než, dobrý pane, samým obdivem  
té ctnosti a té kázně nebuďme  
jen stoiky a nestůjme jak hůl.  
Tak Aristotelem se nevažme,  
by Ovid nadobro byl odvržen.  
S přáteli svými mluvte logicky  
a rétoriku pěstuj prostá řeč;  
hudba i verše ať vás občerství  
a počtářství a metafysiky  
si dopřejte, co snese žaludek.  
Zisk nepřinese vám, co nebaví.  
Nuž zkrátka, studujte, co nejvíc těší!

LUCENTIO: Mé díky, Tranio, žeť dobře radíš,  
Biondello jenom kdyby už tu byl,  
hned mohli bychom všechno zařídit  
a najmout byt ku pohoštění přátel,  
jichž poskytne nám časem Padova.  
Však ticho. – Jaká je to družina?

TRANIO: Nějaký vzácný průvod, pane můj,  
nás vítá do města.

_(Vystoupí BAPTISTA, KATEŘINA, BIANKA, GREMIO a HORTENSIO. – LUCENTIO a TRANIO odstoupí do pozadí.)_

BAPTISTA: Už dále, páni, nedoléhejte,  
neb znáte nezvratný můj úmysl,  
že neprovdám svou mladší dceru dřív,  
než pro svou starší muže naleznu.  
Když který z vás má Kateřinu rád  
– neb znám vás dobře, také přeju vám –,  
ať té se dvoří podle libosti.

GREMIO _(stranou)_: Spíš do dvora s ní! – Mně je hranatá. –  
Hortensio, nechcete ženušku?

KATEŘINA _(k Baptistovi)_: Ó prosím, otče, – je to záměr váš mne vodit na trh, kde se čerti žení?

HORTENSIO: Jak myslíte to, děvo? – I sám čert  
by hledal ženu krotší, hodnější.

KATEŘINA: Aj, pane, vy se toho nebojte;  
vy k srdci jste jí dosud nedojel,  
a kdyby – věřte, židlí trojnohou  
vám pročeše tu hlavu opičí  
a jako bláznu tvář vám nalíčí.

HORTENSIO: Od takých ďáblů vysvoboď nás, Pane!

GREMIO: Mne, dobrý Bože, též!

TRANIO: Jen ticho, pane! – To je zrovna skvělé,  
ta holka blázní, neb má čerta v těle.

LUCENTIO: Však v mlčení té druhé vidět jest  
panenskou skromnost, unylost a čest.  
Jen tiše, Tranio.

TRANIO: Žeť tak – hm – dosyta se nakoukejte!

BAPTISTA: Teď, pánové, bych splnil, co jsem řek:  
Jdi domů, Bianko. – Proto nermuť se,  
má dobrá Bianko; neboť láska má  
tím neumenší se, má dceruško!

KATEŘINA: Ta sličná loutka! – Prstem do oka  
si vjeď; – tak aspoň zvíš, pročs plakala!

BIANKA: Jen, sestro, těš se z neútěchy mé. –  
Vám, otče, pokorně se podrobím;  
já u kněh, loutny najdu společnost  
a budu číst a cvičiti se sama.

LUCENTIO: Slyš, Tranio, Minerva mluví tak.

HORTENSIO: Ach, signore, byl byste opravdu  
tak podivínským? – Věřte, líto mi,  
že naší láskou Bianka trpět má.

GREMIO: Jak – uzavřít ji chcete pod zámek,  
ji, signore, pro tuto ďáblici,  
a jazyk této na ní vytrestat?

BAPTISTA: Dost, pánové, jsem pevně odhodlán.  
Jdi domů, Bianko.

_(Bianka odejde.)_

Věda, že nejvíc těší ze všeho  
ji hudba, nástroje a básnictví,  
chci učitele vzíti do domu,  
by vycvičili její mladý věk.  
Hortensio, signore Gremio,  
kohos-li znáte, pošlete je sem,  
neb vážím sobě lidí dovedných  
a na svých dětech skrblit nebudu,  
když jedná se o jejich vzdělání.  
Již sbohem! – Kateřino, zůstaň zde,  
neb s Biankou ještě musím promluvit.

_(Odejde.)_

KATEŘINA: A tak! – To mohu jíti též. – Či ne?  
Mně odměřovat čas? – Což nevím sama,  
co dělat mám a čeho nechat? – Ha!

_(Odejde.)_

GREMIO: I jdi si k bábě satanášově! Tvé roupy jsou tak vykutálené, že tě tady nikdo držet nebude. – Ne, Hortensio, ani jedna, ani druhá dosud pro nás tak láskou nehoří, abychom neměli kdy zafoukat si na nehty a trochu se ještě vypostit. Náš koláč je dosud po obou stranách nedopečený! – Mějte se dobře. – Ale přece, z lásky k své rozkošné Biance, najdu-li jen kde schopného člověka, aby ji učil tomu, co ji těší, pošlu ho k jejímu otci.

HORTENSIO: Tak i já, signore Gremio. – Jen slovo ještě, prosím. Jakkoliv spor toho druhu, jako jest náš, nikdy ještě smíru nestrpěl, tož přece nyní, když týká se to nás obou – abychom totiž opět nalezli přístupu k své sličné velitelce a byli šťastnými soky v lásce Biančině –, tož přece nyní hleďme docíliti především jedné věci.

GREMIO: A ta jest?

HORTENSIO: Inu, pane, zjednat její sestře muže.

GREMIO: Muže? – Ďábla!

HORTENSIO: Muže, – povídám.

GREMIO: A já povídám, ďábla! – Což myslíš, Hortensio, ač její otec je velký boháč, že najde se zrovna tak velký blázen, aby se přiženil do pekla?

HORTENSIO: Mlč, Gremio; – ačkoliv sáhá přes trpělivost mou i tvou snášeti její třeskotný válečný křik, jsou přece ještě na světě dobří hoši – jen kdyby tak člověk o jednom věděl! – , kteří by si ji vzali se všemi jejími nectnostmi a haldou peněz k tomu.

GREMIO: To nevím. Ale než ji k jejímu věnu, to bych je raději vzal s tou podmínkou, že budu každého rána u pranýře vymrskán.

HORTENSIO: Pravda, jak povídáte: ze shnilých jablek málo na vybranou. – Ale k věci. Poněvadž nás tato závora činí přáteli, chovejme se k sobě přátelsky na tak dlouho, než dopomůžem starší Baptistově dceři k manželu a tak sestru mladší uvolníme. A potom ruče zase do toho! – Spanilá Bianko! – Šťastný muž, jemuž tě osud dopřeje! Kdo jede nejrychleji, chytne kroužek. Co říkáte, signore Gremio?

GREMIO: Shoda! A tomu, kdo bude chytat Kateřinin, bych dal nejlepšího hřebce v Padově, aby jen už vyjel a namlouval si ji a namluvil a vzal a uložil a ten dům zbavil od ní. Pojďme.

_(Odejdou Gremio a Hortensio.)_

TRANIO _(předstupuje)_: Řekněte, pane, zdali možno jest,  
by láska náhle tak se vznítila?

LUCENTIO: Ó Tranio, než zkusil jsem to sám,  
já neměl to za víře podobné.  
Však věz – jak bezděčně jsem díval se,  
já v bezděčnosti lásky poznal moc  
a nyní zřejmo se ti vyznávám  
– neb mlčenliv a též mi drahý jsi,  
jak někdy Anna kněžně kartagské –,  
že hořím, prahnu, zhynu, Tranio,  
když nedosáhnu ctnostné dívky té.  
Raď, Tranio, neb vím, že radit umíš,  
a pomoz, Tranio, neb vím, že chceš!

TRANIO: Teď není včasno, pane, kárat vás,  
neb ze srdce se láska nevyplísní.  
Když jat jste láskou, zbývá jenom to:  
_Redime te captum quam queas minimo._

LUCENTIO: Dík, příteli. Mluv dál – tím okřeju;  
tvá rada zdravá jest a potěší.

TRANIO: Tak toužebně jste na tu dívku hleděl,  
že as vám ušla nejhlavnější věc?

LUCENTIO: Ó ne! – Já viděl tváře spanilost,  
jak měla ji dceř Agenorova,  
když velký Joviš, od ní zkrocený,  
kdys břehy krétské zlíbal koleny.

TRANIO: Víc nevíte? – A ne, jak její sestra  
lát začala a zabouřila tak,  
že stěží jenom lidský sluch to snes?

LUCENTIO: Já viděl pohyb korálových rtů  
a jejím dechem všecek voněl vzduch;  
jen svatost, spanilost jsem u ní zřel.

TRANIO: Je čas jej vyburcovat z vidění. –  
Hej, vzhůru, pane! – Máte-li ji rád,  
tož mysl napněte a všecek vtip,  
byste ji dobyl! – Takto má se věc:  
Má starší sestru, zlou a svárlivou,  
a než se otec její zbaví té,  
i vaše dívka musí doma zbýt;  
a protož pod zámek ji uzavřel,  
by tak ji uchránil všech ženichů.

LUCENTIO: Ach, Tranio, – toť otec ukrutný!  
Však neslyšel jsi, jak má v úmyslu  
jí učitele zjednat k cvičení?

TRANIO: Já, neslyšet! – Nuž, plán je hotov teď.

LUCENTIO: Já mám to, Tranio!

TRANIO: Ó, vsadím se,  
že máme navlas tytéž nápady.

LUCENTIO: Svůj řekni.

TRANIO: Chcete učitelem být;  
a tak že dívku cvičit budete,  
to je váš plán.

LUCENTIO: Tak jest. A možný-li?

TRANIO: Ne! – Kdož by tady hrát měl úkol váš  
a v Padově být syn Vincentiův?  
Kdo řídit bude dům a kněh si dbát,  
přátely vítat, jeho krajany,  
a hostit je a navštěvovat zaň?

LUCENTIO: Basta! Buď klidný, vše jsem rozvážil.  
Nás doma ještě nikdo nespatřil  
a poznati nás nelze po tváři,  
kdo pán, kdo sluha; udělám to tak:  
Ty, Tranio, buď pánem v místě mém;  
řiď dům a čeleď mou, jak bych já sám.  
Kdos jiný budu já; buď Florenčan  
neb z Neapole, z Pisy prostý muž.  
Plán zosnován a tak se provede.  
Hned oděv dolů, můj si vezmi plášť  
a klobouk barevný, a potom až  
Biondello přijde, bude sluhou tvým.  
By mlčel, o to se už postarám.

_(Lucentio a Tranio vymění si oděvy.)_

TRANIO: Když musím tak. –  
Nuž, zkrátka, pane, je to vaše vůle  
a povinen jsem být vás poslušen,  
neb otec váš mi při odchodu kázal:  
„Služ věrně synovi.“ – Žeť tak to řek,  
ač myslím, že to v jiném smyslu bral. –  
A tak jsem z duše rád Lucentiem,  
neb z hloubi duše své ho miluji.

LUCENTIO: Buď, Tranio, neb hořím já  
a chci být otrok, bych tu dívku dostal,  
na niž jen pohled rázem upoutal  
mé oko zraněné.

_(Vystoupí BIONDELLO.)_

Zde je ten lotr.  
Kdes vězel, brachu?

BIONDELLO: Kde vězel já? – V čem vězíte to vy?  
Což, pane, Tranio vám ukrad šat  
neb jemu vy či jeden druhému?  
Tak přece povězte, co stalo se?

LUCENTIO: Pojď, hochu, není k žertování čas,  
a proto chovej se, jak času vhod.  
Zde soudruh tvůj, by zachránil mi život,  
můj oblek vzal a zevnějšek a mrav  
a jeho vše zas já vzal na sebe;  
neb v hádce, když jsem přistal v kraji tom,  
jsem zabil člověka a bojím se,  
že poznali mne. – Služ mu jako mně.  
Já prchnu, abych život zachránil.  
Nu, rozuměls?

BIONDELLO: Já, pane? Ani zbla.

LUCENTIO: O Traniovi nikde ani muk!  
Neb Tranio je teď Lucentiem.

BIONDELLO: Tím lépe proň. Kéž trefilo to mne!

TRANIO: Já přál bych ti to, hochu, na mou věru,  
kdyby tím dostal Baptistovu dceru  
Lucentio. – Než, milý brachu, slyš:  
ne pro sebe, leč kvůli svému pánu  
ti radím, abys všude před lidmi  
se choval moudře, ať jsme kdekoliv.  
Když sami – ano –, pak jsem Tranio,  
leč jindy jsem Lucentio, tvůj pán.

LUCENTIO: Teď pojďme, Tranio.  
Jen ještě jeden úkol zbývá ti:  
Buď také ženichem! – Proč, neptej se,  
mám závažné a dobré příčiny.

_(Odejdou Lucentio, Tranio a Biondello.)_

_Z předehry mluví:_

PRVNÍ SLOUŽÍCÍ: Vy, pane, klímáte, hry nedbaje.

SLY: Při svaté Anně, baže klímám. Dobrá věc, na mou pravdu. Přijde toho ještě více?

PANOŠ: Můj pane, teprve to začalo.

SLY: Je to převýborný kus práce, madam paničko. Kéž by už byl konec!

_(Sedí a dívají se.)_

</section>
