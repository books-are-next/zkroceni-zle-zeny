---
title: Scéna třetí
contentType: prose
---

_Pokoj v domě Petruchiově._

_(Vystoupí KATEŘINA a GRUMIO.)_

GRUMIO: Ne, ne, to nesmím! Ne, za celý svět!

KATEŘINA: Čím víc mne trýzní, tím je krutější!  
Jak? Vzal si mne, by umořil mne hlady?  
Žebrák, jenž přijde k vratům otce mého,  
když prosí, almužnu svou dostane,  
a ne-li, jinde dojde vlídnosti.  
Však já, jež nikdy prosby neznala,  
jsem vyhládlá a klesám nespaním,  
buzena klením, láním krmena. –  
A co mne dráždí všeho nejvíce,  
on dělá to jak z lásky největší,  
tak jako kdybych jedla, usnula,  
by nemoc byla z toho nebo smrt.  
Jdi, prosím tě, a přines něco jíst,  
ať cokoliv, jen když to k požití.

GRUMIO: Co říkáte telecí nožičce?

KATEŘINA: Je velmi dobrá, prosím, dej mi ji.

GRUMIO: Však bojím se, že příliš zvedá žluč.  
Což okružíčko, pěkně smažené?

KATEŘINA: To ráda mám, to přines, Grumio.

GRUMIO: Nu, nevím – strach však mám, že dráždí též.  
Snad řízek hovězího s hořčicí?

KATEŘINA: Toť pokrm, který velmi ráda jídám.

GRUMIO: Však hořčice ta trochu rozpaluje.

KATEŘINA: Tak tedy hovězí a bez hořčice.

GRUMIO: To prosím ne! – Buď přijde hořčice,  
neb hovězí Grumio nepřinese!

KATEŘINA: Pak oboje neb jedno, co jen chceš.

GRUMIO: Nuž tedy hořčici a bez masa.

KATEŘINA: Pryč! Klid se, licoměrný otroku,

_(bije ho)_

jenž pouze názvy pokrmů mne sytíš!  
Strast na tebe i celou rotu tvou,  
jež z mého mučení si tropí smích.  
Jdi! – Pryč mi z očí! Pryč, ti povídám.

_(Vystoupí PETRUCHIO s mísou a HORTENSIO.)_

PETRUCHIO: Jak daří se mé zlaté Katušce?  
Aj, cukroušku, tak celá sklíčená!

HORTENSIO: Jak má se, vzácná paní?

KATEŘINA: Mrazivě!

PETRUCHIO: Aj, vzchop se – pohleď na mne vesele.  
Zde, milá, vidíš, jak jsem starostliv;  
sám jídlo uchystav, je přináším.

_(Postaví mísu na stůl.)_

Ta pozornost přec díku zaslouží. –  
Jak? – Ani slova? – Tedy nechceš to?  
Mé namáhání bylo zbytečné.  
Odneste mísu.

KATEŘINA: Prosím, nech ji stát.

PETRUCHIO: Nejmenší služba díkem platí se;  
takž také má, než krmě dotkneš se.

KATEŘINA: Ó, děkuji vám, pane.

HORTENSIO: Fi, fi, Petruchio! Toť nehezké!  
Sem pojďte, paní, přisednem si k vám.

PETRUCHIO _(stranou k Hortensiovi)_:

Hortensio, sněz vše – máš-li mne rád.

_(Ke Kateřině.)_

Ať ke zdraví ti slouží, srdečko!  
Jez rychle, Katuško. – A nyní, drahá,  
zas k tvému otci domů pojedem  
a tam se ukážem, jak náleží.  
Hedvábné kabátce a čepečky  
a zlaté prsteny a límečky  
a rukávce a krejzle budeš mít  
a šerpy, vějíře, vše samý třpyt,  
a jantarové náramky a tretky  
a korále a veškeré ty cetky. –  
Jak – dojedlas? – Už krejčí čeká, dítě,  
a šustícími rouchy ozdobí tě.

_(Vystoupí KREJČÍ.)_

Pojď, krejčíři, a ukaž nám ty krásy.

_(Vystoupí OZDOBNÍK.)_

Co libo, pane?

OZDOBNÍK: Zde čepec, jejž jste ráčil objednat.

PETRUCHIO: Jakže? – Tos na talíři zformoval,  
toť sametová mísa! Fi, ó fi!  
tak sprosté, ohyzdné! – To skořápka,  
hlemýždí domek, ořechová slupka,  
to cetka, tretka, dětská karkulka,  
pryč s tím a přines něco většího!

KATEŘINA: Já nechci větší; – tak se nosí teď  
a každá lepší dáma chodí tak.

PETRUCHIO: Až budeš lepší, dostaneš ho též,  
dřív ale ne.

HORTENSIO _(stranou)_: To nebude tak hned.

KATEŘINA: Já myslím, pane, přec že mluvit smím,  
a mluvit chci, neb nejsem nemluvně!  
Už lepší lidé, pane, vyslechli,  
co chtěla jsem, a nelze-li to vám,  
je nejlíp, když si uši zacpete.  
Hněv mého srdce musí na jazyk,  
sic ukrývajíc jej, mi srdce pukne;  
aby nepuklo, teď chci a chci  
si do krajnosti slovy ulevit!

PETRUCHIO: Žeť pravdu máš, to čepec chatrný,  
příklopka na dort, koláč hedvábný,  
paštika, hračka; ano, mám tě rád  
již proto, že se tobě nelíbí.

KATEŘINA: Rád nerad – mně se líbí čepec ten  
a chci jej mít, neb vůbec žádný k šatům.

_(Odejde ozdobník.)_

PETRUCHIO: Ach, ano, šaty! – Ukaž, krejčíku. –  
Ó nebesa, – toť pravá maškara!  
Co je to? – Rukáv? – Malé dělo spíš  
a prokrájené jako bábovka.  
Zde pich a střih a pruh a kruh a řez  
jak v uhelníku v krámu bradýře.  
Jak, u všech ďáblů, krejčíku, to zveš?

HORTENSIO _(stranou)_: Už vidím, nedostane čepec ani šaty.

KREJČÍ: Sám poručil jste, by se ušilo  
vše pěkně, řádně, podle dnešní módy.

PETRUCHIO: To tak; – leč pamatuj se – neřek jsem,  
bys podle dnešní módy zkazil to!  
Teď hopky domů, co ti nohy stačí,  
a ode mne už nedostaneš steh;  
to zde si vezmi, dělej s tím, co chceš.

_(Shodí šaty na zem.)_

KATEŘINA: Já nikdy hezčích neviděla šatů,  
tak vkusných, čistých, lépe střižených.  
Či chcete ze mne loutku udělat?

PETRUCHIO: Žeť chce on z tebe loutku udělat.

KREJČÍ: Ne, ona, milostpane, povídá,  
že vy z ní chcete loutku udělat.

PETRUCHIO: Ó podlá drzosti! – Ty, nitko, lžeš!  
Ty náprstku,  
ty lokte, půllokte, ty čtvrtečko,  
ty blecho, hnido, zimní cvrčku, ty!  
V svém vlastním domě klubkem urážen?  
Pryč, onuce, – ty zbytku, odstřižku,  
sic vlastním loktem tvým tě přeměřím,  
že do smrti svých žvastů vzpomeneš! –  
Já povídám, že zohavils ten šat!

KREJČÍ: Jste na omylu, Vaše Milosti,  
můj mistr navlas šaty udělal,  
jak poručeno. Grumio dal rozkaz.

GRUMIO: Já nedal rozkaz, já jen látku dal.

KREJČÍ: A jak jste chtěl, by udělány byly?

GRUMIO: Jehlou a nití, milý panáčku.

KREJČÍ: A nechtěl jste, aby se vystřihly?

GRUMIO: Tys leckomus už střih.

KREJČÍ: A to si také myslím!

GRUMIO: Mne však se vystříhej! Tys leckohos už nabral, mne nenabereš. Já se nedám střihnout ani nabrat, to ti povídám. Já řekl tvému pánu, aby šaty vystřihnul, ale neřekl jsem, aby je rozstřihal na hadry; ergo lžeš!

KREJČÍ: Nuže, tady je objednávka napsána, ta mi to dosvědčí.

PETRUCHIO: Přečti to.

GRUMIO: Vecpu mu ten lístek do hrdla, když řekne, že já to řekl.

KREJČÍ _(čte)_: _Imprimis, šaty s volným životem._

GRUMIO: Pane, jestli jsem kdy řekl „šaty s volným životem“, tedy mne zašijte do sukní těch šatů a utlucte mne do smrti předenem hnědých nití. Já řekl: šaty!

PETRUCHIO: Dále.

KREJČÍ: _S malým okrouhlým límcem_.

GRUMIO: K límci se přiznávám.

KREJČÍ: _Rukáv nabíraný._

GRUMIO: Přiznám se k dvěma rukávům.

KREJČÍ: _A ty rukávy náležitě prostřihány._

PETRUCHIO: V tom je to darebáctví.

GRUMIO: Pane, ten lístek lže! Ten lístek lže! Já poručil, aby se rukávy nastřihly a opět sešily. A to dokážu na tobě, třeba bys měl malíček ozbrojený náprstkem!

KREJČÍ: Je to pravda, jak povídám. A kdybych tě měl tak někde, kde bych si přál, však bych tě naučil.

GRUMIO: Jsem ti k službám – hned. Tas účet svůj a dej mi loket a nešetři mne.

HORTENSIO: Chraň Bože, Grumio! To by on byl v nevýhodě.

PETRUCHIO: Nu, zkrátka, pane, šaty nejsou pro mne.

GRUMIO: Pravda, pane, jsou pro naši paní.

PETRUCHIO: Jdi, zvedni si je zas pro svého pána.

GRUMIO: Vari, lotře, život-li ti milý. – Šaty mé paní zvedat pro tvého pána!

PETRUCHIO: Jakže, brachu, co myslíš tím?

GRUMIO: Ó pane, smysl je hlubší, než tušíte. Zvednout šaty naší paní pro jeho pána! Ó fi, fi, fi!

PETRUCHIO _(stranou)_: Hortensio, rci, že to zaplatíš.

_(Ke krejčímu.)_

Jdi, odnes šaty, ani slova víc.

HORTENSIO: Já, krejčíři, to zítra vyrovnám;  
a k srdci nebeř si tu prchlou řeč;  
už jdi a pozdravuj mi svého mistra.

_(Odejde krejčí.)_

PETRUCHIO: Teď pojď, Katuško, pojedeme k otci  
v tom počestném, ač prostém obleku.  
Náš měšec hrdý buď, náš oděv chud,  
neb duch jen činí tělo bohatým,  
a jako slunce mrakem nejtmavším,  
tak prostým šatem září poctivost.  
Zdaž sojka vzácnější je skřivana,  
protože peří nádhernější má?  
Neb zmije proto lepší úhoře,  
že pestrou koží oku lahodí?  
Ne, dobrá Katuško, ty horší nejsi  
pro tento skromný šat a úpravu.  
A stydíš-li se, jen to na mne sveď.  
A proto hlavu vzhůru! Jedem hned  
a v domě tvého otce hodovat  
a veselit se budem dosyta.  
Jdi, svolej lidi mé a pojedem  
a vyveďte mi koně z parku ven,  
my půjdem pěšky, sednem teprv tam.  
Nu tak – jde nyní asi na sedmou,  
a dorazíme ještě k obědu.

KATEŘINA: Jsem smělá tak vám říci, že jsou dvě  
a sotva k večeři tam budete.

PETRUCHIO: A sedm bude, nežli na kůň sednu.  
Hleď, ať si mluvím, dělám cokoliv,  
neb hodlám učinit, jen odmlouváš.  
Teď, pánové, nás nechte samotny.  
Dnes nepojedu – a než odjedu,  
být musí tolik hodin, kolik chci.

HORTENSIO: Velmocný pán už slunci poroučí.

_(Odejdou.)_
