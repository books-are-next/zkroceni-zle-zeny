---
title: JEDNÁNÍ TŘETÍ
contentType: drama
---

<section>

## Scéna první

_Pokoj v domě Baptistově._

_(Vystoupí LUCENTIO, HORTENSIO a BIANKA.)_

LUCENTIO: Dost, šumaři, vy stáváte se drzým.  
Což záhy tak jste lekce zapomněl,  
jíž Kateřina obmyslila vás?

HORTENSIO: Však tato, školomete svárlivý,  
jest ochránkyní rajských souzvuků,  
a protož dovolte, bych přednost měl.  
A hodinu až hudbou strávíme,  
vám k lekci zbude zrovna taký čas.

LUCENTIO: Vy domýšlivý osle, jenž co živ,  
tak daleko se knihou nepročet,  
by zvěděl, proč je hudba stvořena!  
Zdaž proto ne, by občerstvila ducha  
po studiu a všední klopotě?  
Tož dovolte, bych mudrosloví čet,  
a v přestávkách si přijďte s drnkáním.

HORTENSIO: Tvé drzosti mám, člověče, už dost.

BIANKA: Aj, pánové, vy vskutku dvojnásob  
mi úkor činíte, spor vedouce  
v tom, o čem rozhodovat sluší mně.  
Již nejsem v škamnách malá žákyně  
a nechci vázati se hodinou  
a dát si určovati, kdy a jak.  
Chci učiti se, jak mi libo jest.  
A spor by skončen byl, zde usednem;  
vy loutnu vezměte a hrejte si;  
on dočte dřív, než naladěno bude.

HORTENSIO _(k Biance)_: Tož skončíte, jak budu naladěn?

_(Hortensio ustoupí do pozadí.)_

LUCENTIO: To vaše věc; – svůj nástroj laďte si.

BIANKA: Kde přestali jsme včera?

LUCENTIO: Tady, slečno: –  
_Hic ibat Simois; hic est Sigeia tellus_;  
_Hic steterat Priami regia celsa senis_.

BIANKA: Vyložte to.

LUCENTIO: _Hic ibat_, jak jsem vám už řekl, – _Simois_ jsem Lucentio, – _hic est_ Vincentiův syn z Pisy, – _Sigeia tellus_ přestrojen, abych si dobyl vaší lásky; – _hic steterat_, a onen Lucentio, jenž přišel na námluvy, – _Priami_, jest můj sluha Tranio, – _regia_, jenž se nosí jako já, – _celsa senis_, aby oklamal starého Pantaleona.

HORTENSIO: Slečno, má loutna je už naladěna.

BIANKA: Tak poslechněm. –

_(Hortensio hraje.)_

Ó fi! to „e“ zní hrozně!

LUCENTIO: Naplivni na kolík a laď jen dál.

BIANKA: Teď zkusme, zdali já to umím přeložit: _Hic ibat Simois_, já neznám vás; – _hic est Sigeia tellus_, nevěřím vám; – _hic steterat Priami_, pozor, ať nás neslyší; – _regia_ nebuďte troufalým; – _celsa senis_ nezoufejte.

HORTENSIO: Slečno, teď je to dobře.

LUCENTIO: Jen ne bas.

HORTENSIO: Bas dobrý jest – jen chlap je falešný!

_(Stranou.)_

Jak smělý, ohnivý náš pedant jest. –  
Žeť chlap mé dívce tluče koření!  
Paedascule, víc ještě pozor dám.

BIANKA: Snad časem uvěřím, teď pochybuji.

LUCENTIO: Jen věřte tomu: jistě Aeacidem  
byl Ajax nazván po svém dědečku.

BIANKA: Nuž, musím věřit svému učiteli,  
neb jinak, pravím vám, u věci té  
bych stále měla těžkou pochybnost.  
Však dosti dnes. – A Licio, teď vy. –  
Jen, dobří pánové, se nehoršete,  
že s oběma jsem trochu žertovala.

HORTENSIO _(k Lucentiovi)_: Teď můžete si na procházku jít,  
nás nechte – nehrá se dnes trojhlasně.

LUCENTIO _(stranou)_: Tak upjat, pane? Dobrá, počkám si  
a pozor dám, neb neklame-li vše,  
náš dobrý loutnař zamilován jest.

HORTENSIO: Slečno, než nástroje se dotknete,  
abyste poznala můj prstoklad,  
dřív musím začít s prvky umění  
a kratčeji vám skalu vyložit  
a příjemněj a rázněj, účinněj,  
než kdokoliv ji učil z druhů mých.  
A zde to všecko krásně napsáno.

BIANKA: Já dávno již jsem skaly probrala.

HORTENSIO: Jen čtěte, jak ji psal Hortensio.

BIANKA _(čte)_: _Jsem skala, základ každé harmonie,  
Do: – za Hortensia chci mluvit vřele;  
Re: – Bianko, dej mu ruku, neboť nyje;  
Mi, fa: – a z duše miluje tě celé;  
Sol, la: –jsem já to. – A teď pausa dlouhá;  
Si: – budiž mou, neb usmrtí mne touha._  
To skalou zvete? – Mně se nelíbí;  
já nejraděj mám staré způsoby.  
Tak moudrá nejsem, abych měnila  
ten pravý řád za divné výmysly.

_(Vystoupí SLOUŽÍCÍ.)_

SLOUŽÍCÍ: Slečno, pan otec dává prositi,  
kněh byste nechala a pomohla  
své sestry ozdobovat komnatu,  
neb zítra, víte, svatební je den.

BIANKA: Nuž sbohem, dobří páni, musím jít.

_(Odejde Bianka a sloužící.)_

LUCENTIO: Tož slečno, déle meškat nemám proč.

_(Odejde.)_

HORTENSIO: Však já mám proč tě zkoumat, pedante!  
On zamilovaně mi vypadá.  
Leč máš-li, Bianko, mysl nízkou tak,  
že upíráš své zraky těkavé  
na každého, byť prostý sluha byl,  
pak vezmi tě, kdo chce, a dobře jesti,  
Hortensio si jinde najde štěstí.

_(Odejde.)_

</section>
